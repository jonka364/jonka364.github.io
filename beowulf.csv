1a|Hwæt! wē Gār-Dena
1b|in gēar-dagum
2a|þēod-cyninga
2b|þrym gefrūnon,
3a|hū ðā æþelinga
3b|sellen fremedon.
4a|Oft Scyld Scēfing
4b|sceaþena þrēatum,
5a|monegum mǣgþum
5b|meodo-setla oftēah.
6a|Egsode eorl,
6b|syððan ǣrest wearð
7a|fēa-sceaft funden;
7b|hē þæs frōfre gebād,
8a|wēox under wolcnum,
8b|weorð-myndum þāh,
9a|oð þæt him ǣghwylc
9b|þāra ymb-sittendra
10a|ofer hron-rāde
10b|hȳran scolde,
11a|gomban gyldan;
11b|þæt wæs gōd cyning.
12a|Ðǣm eafera wæs
12b|æfter cenned
13a|geong in geardum,
13b|þone God sende
14a|folce tō frōfre;
14b|fyren-ðearfe ongeat,
15a|þæt hīe ǣr drugon
15b|aldor-[lē]ase
16a|lange hwīle.
16b|Him þæs Līf-frēa,
17a|wuldres Wealdend,
17b|worold-āre forgeaf;
18a|Bēowulf wæs brēme
18b|(blǣd wīde sprang),
19a|Scyldes eafera
19b|Scede-landum in.
20a|Swā sceal [geong g]uma
20b|gōde gewyrcean,
21a|fromum feoh-giftum
21b|on fæder *[wi]ne,
22a|þæt hine on ylde
22b|eft gewunigen
23a|wil-gesīþas,
23b|þonne wīg cume,
24a|lēode gelǣsten;
24b|lof-dǣdum sceal
25a|in mǣgþa gehwǣre
25b|man geþeon.
26a|Him ða Scyld gewāt
26b|tō gescæp-hwīle
27a|fela-hrōr fēran
27b|on frēan wǣre;
28a|hī hyne þā ætbǣron
28b|tō brimes faroðe,
29a|swǣse gesīþas,
29b|swā hē selfa bæd,
30a|þenden wordum wēold
30b|wine Scyldinga,
31a|lēof land-fruma
31b|lange āhte.
32a|Þær æt hȳðe stōd
32b|hringed-stefna
33a|īsig ond ūt-fūs,
33b|æþelinges fær;
34a|ālēdon þā
34b|lēofne þēoden,
35a|bēaga bryttan
35b|on bearm scipes,
36a|mǣrne be mæste.
36b|Þǣr wæs mādma fela,
37a|of feor-wegum
37b|frætwa gelǣded.
38a|Ne hȳrde ic cymlīcor
38b|cēol gegyrwan
39a|hilde-wǣpnum
39b|ond heaðo-wǣedum,
40a|billum ond byrnum;
40b|him on bearme læg
41a|mādma mænigo,
41b|þā him mid scoldon
42a|on flōdes ǣht
42b|feor gewītan.
43a|Nalæs hī hine lǣssan
43b|lācum tēodan,
44a|þēod-gestrēonum,
44b|þon[ne] þā dydon,
45a|þe hine æt frum-sceafte
45b|forð onsendon
46a|ǣnne ofer ȳðe
46b|umbor-we*sende.
47a|Þa gyt hīe him āsetton
47b|segen g[yl]denne
48a|hēah ofer hēafod,
48b|lēton hohn beran,
49a|gēafon on gār-secg;
49b|him wæs gēomor sefa,
50a|murnende mōd.
50b|Men ne cunnon
51a|secgan tō sōðe,
51b|sele-rǣdende,
52a|hæleð under heofenum,
52b|hwā þǣm hlæste onfēng.
53a|Þā wæs on burgum
53b|Bēowulf Scyldinga,
54a|lēof lēod‐cyning,
54b|longe þrāge
55a|folcum gefrǣge
55b|(fæder ellor hwearf,
56a|aldor of earde),
56b|oð þæt him eft onwōc
57a|hēah Healfdene;
57b|hēold þenden lifde,
58a|gamol and gūð‐rēow,
58b|glæde Scyldingas.
59a|Þǣm fēower bearn
59b|forð‐gerīmed
60a|in worold wōcun,
60b|weoroda rǣswan,
61a|Heorogār and Hrōðgār
61b|and Hālga til;
62a|hȳrde ic, þat Elan cwēn
62b|Ongenþēowes wæs
63a|Heaðoscilfinges
63b|heals‐gebedde.
64a|Þā wæs Hrōðgāre
64b|here‐spēd gyfen,
65a|wīges weorð‐mynd,
65b|þæt him his wine‐māgas
66a|georne hȳrdon,
66b|oð þæt sēo geogoð gewēox,
67a|mago‐driht micel.
67b|Him on mōd bearn,
68a|þæt heal‐reced
68b|hātan wolde,
69a|medo‐ærn micel
69b|men gewyrcean,
70a|þone yldo bearn
70b|ǣfre gefrūnon,
71a|and þǣr on innan
71b|eall gedǣlan
72a|geongum and ealdum,
72b|swylc him god sealde,
73a|būton folc‐scare
73b|and feorum gumena.
74a|Þā ic wīde gefrægn
74b|weorc gebannan
75a|manigre mǣgðe
75b|geond þisne middan‐geard,
76a|folc‐stede frætwan.
76b|Him on fyrste gelomp
77a|ǣdre mid yldum,
77b|þæt hit wearð eal gearo,
78a|heal‐ærna mǣst;
78b|scōp him Heort naman,
79a|sē þe his wordes geweald
79b|wīde hæfde.
80a|Hē bēot ne ālēh,
80b|bēagas dǣlde,
81a|sinc æt symle.
81b|Sele hlīfade
82a|hēah and horn‐gēap:
82b|heaðo‐wylma bād,
83a|lāðan līges;
83b|ne wæs hit lenge þā gēn
84a|þæt se ecg‐hete
84b|āðum‐swerian
85a|æfter wæl‐nīðe
85b|wæcnan scolde.
86a|Þā se ellen‐gǣst
86b|earfoðlīce
87a|þrāge geþolode,
87b|sē þe in þȳstrum bād,
88a|þæt hē dōgora gehwām
88b|drēam gehȳrde
89a|hlūdne in healle;
89b|þǣr wæs hearpan swēg,
90a|swutol sang scopes.
90b|Sægde sē þe cūðe
91a|frum‐sceaft fīra
91b|feorran reccan,
92a|cwæð þæt se ælmihtiga
92b|eorðan worhte,
93a|wlite‐beorhtne wang,
93b|swā wæter bebūgeð,
94a|gesette sige‐hrēðig
94b|sunnan and mōnan
95a|lēoman tō lēohte
95b|land‐būendum,
96a|and gefrætwade
96b|foldan scēatas
97a|leomum and lēafum;
97b|līf ēac gesceōp
98a|cynna gehwylcum,
98b|þāra þe cwice hwyrfað.
99a|Swā þā driht‐guman
99b|drēamum lifdon
100a|ēadiglīce,
100b|oð þæt ān ongan
101a|fyrene fremman,
101b|fēond on helle:
102a|wæs se grimma gæst
102b|Grendel hāten,
103a|mǣre mearc‐stapa,
103b|sē þe mōras hēold,
104a|fen and fæsten;
104b|fīfel‐cynnes eard
105a|won‐sǣlig wer
105b|weardode hwīle,
106a|siððan him scyppend
106b|forscrifen hæfde.
107a|In Caines cynne
107b|þone cwealm gewræc,
108a|ēce drihten,
108b|þæs þe hē Ābel slōg;
109a|ne gefeah hē þǣre fǣhðe,
109b|ac hē hine feor forwræc,
110a|metod for þȳ māne
110b|man‐cynne fram.
111a|Þanon untȳdras
111b|ealle onwōcon,
112a|eotenas and ylfe
112b|and orcnēas,
113a|swylce gīgantas,
113b|þā wið gode wunnon
114a|lange þrāge;
114b|hē him þæs lēan forgeald.
115a|Gewāt þā nēosian,
115b|syððan niht becōm,
116a|hēan hūses,
116b|hū hit Hring‐Dene
117a|æfter bēor‐þege
117b|gebūn hæfdon.
118a|Fand þā þǣr inne
118b|æðelinga gedriht
119a|swefan æfter symble;
119b|sorge ne cūðon,
120a|won‐sceaft wera.
120b|Wiht unhǣlo
121a|grim and grǣdig
121b|gearo sōna wæs,
122a|rēoc and rēðe,
122b|and on ræste genam
123a|þrītig þegna:
123b|þanon eft gewāt
124a|hūðe hrēmig
124b|tō hām faran,
125a|mid þǣre wæl‐fylle
125b|wīca nēosan.
126a|Þā wæs on ūhtan
126b|mid ǣr‐dæge
127a|Grendles gūð‐cræft
127b|gumum undyrne:
128a|þā wæs æfter wiste
128b|wōp up āhafen,
129a|micel morgen‐swēg.
129b|Mǣre þēoden,
130a|æðeling ǣr‐gōd,
130b|unblīðe sæt,
131a|þolode þrȳð‐swȳð,
131b|þegn‐sorge drēah,
132a|syððan hīe þæs lāðan
132b|lāst scēawedon,
133a|wergan gāstes;
133b|wæs þæt gewin tō strang,
134a|lāð and longsum.
134b|Næs hit lengra fyrst,
135a|ac ymb āne niht
135b|eft gefremede
136a|morð‐beala māre
136b|and nō mearn fore
137a|fǣhðe and fyrene;
137b|wæs tō fæst on þām.
138a|Þā wæs ēað‐fynde,
138b|þē him elles hwǣr
139a|gerūmlīcor
139b|ræste sōhte,
140a|bed æfter būrum,
140b|þā him gebēacnod wæs,
141a|gesægd sōðlīce
141b|sweotolan tācne
142a|heal‐þegnes hete;
142b|hēold hine syððan
143a|fyr and fæstor,
143b|sē þǣm fēonde ætwand.
144a|Swā rīxode
144b|and wið rihte wan
145a|āna wið eallum,
145b|oð þæt īdel stōd
146a|hūsa sēlest.
146b|Wæs sēo hwīl micel:
147a|twelf wintra tīd
147b|torn geþolode
148a|wine Scyldinga,
148b|wēana gehwelcne,
149a|sīdra sorga;
149b|forþām syððan wearð
150a|ylda bearnum
150b|undyrne cūð,
151a|gyddum geōmore,
151b|þætte Grendel wan,
152a|hwīle wið Hrōðgār;‐‐
152b|hete‐nīðas wæg,
153a|fyrene and fǣhðe
153b|fela missēra,
154a|singāle sæce,
154b|sibbe ne wolde
155a|wið manna hwone
155b|mægenes Deniga
156a|feorh‐bealo feorran,
156b|fēo þingian,
157a|nē þǣr nǣnig witena
157b|wēnan þorfte
158a|beorhtre bōte
158b|tō banan folmum;
159a|atol ǣglǣca
159b|ēhtende wæs,
160a|deorc dēað‐scūa
160b|duguðe and geogoðe
161a|seomade and syrede.
161b|Sin‐nihte hēold
162a|mistige mōras;
162b|men ne cunnon,
163a|hwyder hel‐rūnan
163b|hwyrftum scrīðað.
164a|Swā fela fyrena
164b|fēond man‐cynnes,
165a|atol ān‐gengea,
165b|oft gefremede
166a|heardra hȳnða;
166b|Heorot eardode,
167a|sinc‐fāge sel
167b|sweartum nihtum
168a|(nō hē þone gif‐stōl
168b|grētan mōste,
169a|māððum for metode,
169b|nē his myne wisse);
170a|þæt wæs wrǣc micel
170b|wine Scyldinga,
171a|mōdes brecða.
171b|Monig‐oft gesæt
172a|rīce tō rūne;
172b|rǣd eahtedon,
173a|hwæt swīð‐ferhðum
173b|sēlest wǣre
174a|wið fǣr‐gryrum
174b|tō gefremmanne.
175a|Hwīlum hīe gehēton
175b|æt hærg‐trafum
176a|wīg‐weorðunga,
176b|wordum bǣdon,
177a|þæt him gāst‐bona
177b|gēoce gefremede
178a|wið þēod‐þrēaum.
178b|Swylc wæs þēaw hyra,
179a|hǣðenra hyht;
179b|helle gemundon
180a|in mōd‐sefan,
180b|metod hīe ne cūðon,
181a|dǣda dēmend,
181b|ne wiston hīe drihten god,
182a|nē hīe hūru heofena helm
182b|herian ne cūðon,
183a|wuldres waldend.
183b|Wā bið þǣm þe sceal
184a|þurh slīðne nīð
184b|sāwle bescūfan
185a|in fȳres fæðm,
185b|frōfre ne wēnan,
186a|wihte gewendan;
186b|wēl bið þǣm þe mōt
187a|æfter dēað‐dæge
187b|drihten sēcean
188a|and tō fæder fæðmum
188b|freoðo wilnian.
189a|Swā þā mǣl‐ceare
189b|maga Healfdenes
190a|singāla sēað;
190b|ne mihte snotor hæleð
191a|wēan onwendan:
191b|wæs þæt gewin tō swȳð,
192a|lāð and longsum,
192b|þē on þā lēode becōm,
193a|nȳd‐wracu nīð‐grim,
193b|niht‐bealwa mǣst.
194a|Þæt fram hām gefrægn
194b|Higelāces þegn,
195a|gōd mid Gēatum,
195b|Grendles dǣda:
196a|sē wæs mon‐cynnes
196b|mægenes strengest
197a|on þǣm dæge
197b|þysses līfes,
198a|æðele and ēacen.
198b|Hēt him ȳð‐lidan
199a|gōdne gegyrwan;
199b|cwæð hē gūð‐cyning
200a|ofer swan‐rāde
200b|sēcean wolde,
201a|mǣrne þēoden,
201b|þā him wæs manna þearf.
202a|Þone sīð‐fæt him
202b|snotere ceorlas
203a|lȳt‐hwōn lōgon,
203b|þēah hē him lēof wǣre;
204a|hwetton higerōfne,
204b|hǣl scēawedon.
205a|Hæfde se gōda
205b|Gēata lēoda
206a|cempan gecorone,
206b|þāra þe hē cēnoste
207a|findan mihte;
207b|fīftȳna sum
208a|sund‐wudu sōhte;
208b|secg wīsade,
209a|lagu‐cræftig mon,
209b|land‐gemyrcu.
210a|Fyrst forð gewāt:
210b|flota wæs on ȳðum,
211a|bāt under beorge.
211b|Beornas gearwe
212a|on stefn stigon;
212b|strēamas wundon
213a|sund wið sande;
213b|secgas bǣron
214a|on bearm nacan
214b|beorhte frætwe,
215a|gūð‐searo geatolīc;
215b|guman ūt scufon,
216a|weras on wil‐sīð
216b|wudu bundenne.
217a|Gewāt þā ofer wǣg‐holm
217b|winde gefȳsed
218a|flota fāmig‐heals
218b|fugle gelīcost,
219a|oð þæt ymb ān‐tīd
219b|ōðres dōgores
220a|wunden‐stefna
220b|gewaden hæfde,
221a|þæt þā līðende
221b|land gesāwon,
222a|brim‐clifu blīcan,
222b|beorgas stēape,
223a|sīde sǣ‐næssas:
223b|þā wæs sund liden,
224a|eoletes æt ende.
224b|Þanon up hraðe
225a|Wedera lēode
225b|on wang stigon,
226a|sǣ‐wudu sǣldon
226b|(syrcan hrysedon,
227a|gūð‐gewǣdo);
227b|gode þancedon,
228a|þæs þe him ȳð‐lāde
228b|ēaðe wurdon.
229a|Þā of wealle geseah
229b|weard Scildinga,
230a|sē þe holm‐clifu
230b|healdan scolde,
231a|beran ofer bolcan
231b|beorhte randas,
232a|fyrd‐searu fūslīcu;
232b|hine fyrwyt bræc
233a|mōd‐gehygdum,
233b|hwæt þā men wǣron.
234a|Gewāt him þā tō waroðe
234b|wicge rīdan
235a|þegn Hrōðgāres,
235b|þrymmum cwehte
236a|mægen‐wudu mundum,
236b|meðel‐wordum frægn:
237a|"Hwæt syndon gē
237b|searo‐hæbbendra
238a|byrnum werede,
238b|þē þus brontne cēol
239a|ofer lagu‐strǣte
239b|lǣdan cwōmon,
240a|hider ofer holmas
240b|helmas bǣron?
241a|Ic wæs ende‐sǣta,
241b|ǣg‐wearde hēold,
242a|þæt on land Dena
242b|lāðra nǣnig
243a|mid scip‐herge
243b|sceððan ne meahte.
244a|Nō hēr cūðlīcor
244b|cuman ongunnon
245a|lind‐hæbbende;
245b|nē gē lēafnes‐word
246a|gūð‐fremmendra
246b|gearwe ne wisson,
247a|māga gemēdu.
247b|Nǣfre ic māran geseah
248a|eorla ofer eorðan,
248b|þonne is ēower sum,
249a|secg on searwum;
249b|nis þæt seld‐guma
250a|wǣpnum geweorðad,
250b|næfne him his wlite lēoge,
251a|ǣnlīc an‐sȳn.
251b|Nū ic ēower sceal
252a|frum‐cyn witan,
252b|ǣr gē fyr heonan
253a|lēase scēaweras
253b|on land Dena
254a|furður fēran.
254b|Nū gē feor‐būend,
255a|mere‐līðende,
255b|mīnne gehȳrað
256a|ān‐fealdne geþōht:
256b|ofost is sēlest
257a|tō gecȳðanne,
257b|hwanan ēowre cyme syndon."
258a|Him se yldesta
258b|andswarode,
259a|werodes wīsa,
259b|word‐hord onlēac:
260a|"Wē synt gum‐cynnes
260b|Gēata lēode
261a|and Higelāces
261b|heorð‐genēatas.
262a|Wæs mīn fæder
262b|folcum gecȳðed,
263a|æðele ord‐fruma
263b|Ecgþēow hāten;
264a|gebād wintra worn,
264b|ǣr hē on weg hwurfe,
265a|gamol of geardum;
265b|hine gearwe geman
266a|witena wēl‐hwylc
266b|wīde geond eorðan.‐
267a|Wē þurh holdne hige
267b|hlāford þinne,
268a|sunu Healfdenes,
268b|sēcean cwōmon,
269a|lēod‐gebyrgean:
269b|wes þū ūs lārena gōd!
270a|Habbað wē tō þǣm mǣran
270b|micel ǣrende
271a|Deniga frēan;
271b|ne sceal þǣr dyrne sum
272a|wesan, þæs ic wēne.
272b|Þū wāst, gif hit is,
273a|swā wē sōðlice
273b|secgan hȳrdon,
274a|þæt mid Scyldingum
274b|sceaða ic nāt hwylc,
275a|dēogol dǣd‐hata,
275b|deorcum nihtum
276a|ēaweð þurh egsan
276b|uncūðne nīð,
277a|hȳnðu and hrā‐fyl.
277b|Ic þæs Hrōðgār mæg
278a|þurh rūmne sefan
278b|rǣd gelǣran,
279a|hū hē frōd and gōd
279b|fēond oferswȳðeð,
280a|gyf him ed‐wendan
280b|ǣfre scolde
281a|bealuwa bisigu,
281b|bōt eft cuman
282a|and þā cear‐wylmas
282b|cōlran wurðað;
283a|oððe ā syððan
283b|earfoð‐þrāge,
284a|þrēa‐nȳd þolað,
284b|þenden þǣr wunað
285a|on hēah‐stede
285b|hūsa sēlest."
286a|Weard maðelode,
286b|þǣr on wicge sæt
287a|ombeht unforht:
287b|"Ǣghwæðres sceal
288a|scearp scyld‐wiga
288b|gescād witan,
289a|worda and worca,
289b|sē þe wēl þenceð.
290a|Ic þæt gehȳre,
290b|þæt þis is hold weorod
291a|frēan Scyldinga.
291b|Gewītað forð beran
292a|wǣpen and gewǣdu,
292b|ic ēow wīsige:
293a|swylce ic magu‐þegnas
293b|mīne hāte
294a|wið fēonda gehwone
294b|flotan ēowerne,
295a|nīw‐tyrwedne
295b|nacan on sande
296a|ārum healdan,
296b|oð þæt eft byreð
297a|ofer lagu‐strēamas
297b|lēofne mannan
298a|wudu wunden‐hals
298b|tō Weder‐mearce.
299a|Gūð‐fremmendra
299b|swylcum gifeðe bið,
300a|þæt þone hilde‐rǣs
300b|hāl gedīgeð."
301a|Gewiton him þā fēran
301b|(flota stille bād,
302a|seomode on sāle
302b|sīd‐fæðmed scyp,
303a|on ancre fæst);
303b|eofor‐līc scionon
304a|ofer hlēor‐beran
304b|gehroden golde
305a|fāh and fȳr‐heard,
305b|ferh wearde hēold.
306a|Gūðmōde grummon,
306b|guman ōnetton,
307a|sigon ætsomne,
307b|oð þæt hȳ sæl timbred
308a|geatolīc and gold‐fāh
308b|ongytan mihton;
309a|þæt wæs fore‐mǣrost
309b|fold‐būendum
310a|receda under roderum,
310b|on þǣm se rīca bād;
311a|līxte se lēoma
311b|ofer landa fela.
312a|Him þā hilde‐dēor
312b|hof mōdigra
313a|torht getǣhte,
313b|þæt hīe him tō mihton
314a|gegnum gangan;
314b|gūð‐beorna sum
315a|wicg gewende,
315b|word æfter cwæð:
316a|"Mǣl is mē tō fēran;
316b|fæder alwalda
317a|mid ār‐stafum
317b|ēowic gehealde
318a|sīða gesunde!
318b|ic tō sǣ wille,
319a|wið wrāð werod
319b|wearde healdan."
320a|Strǣt wæs stān‐fāh,
320b|stīg wīsode
321a|gumum ætgædere.
321b|Gūð‐byrne scān
322a|heard hond‐locen,
322b|hring‐īren scīr
323a|song in searwum,
323b|þā hīe tō sele furðum
324a|in hyra gryre‐geatwum
324b|gangan cwōmon.
325a|Setton sǣ‐mēðe
325b|sīde scyldas,
326a|rondas regn‐hearde
326b|wið þæs recedes weal,
327a|bugon þā tō bence;
327b|byrnan hringdon,
328a|gūð‐searo gumena;
328b|gāras stōdon,
329a|sǣ‐manna searo,
329b|samod ætgædere,
330a|æsc‐holt ufan grǣg:
330b|wæs se īren‐þrēat
331a|wǣpnum gewurðad.
331b|Þā þǣr wlonc hæleð
332a|ōret‐mecgas
332b|æfter æðelum frægn:
333a|"Hwanon ferigeað gē
333b|fǣtte scyldas,
334a|grǣge syrcan
334b|and grīm‐helmas,
335a|here‐sceafta hēap?‐‐
335b|Ic eom Hrōðgāres
336a|ār and ombiht.
336b|Ne seah ic el‐þēodige
337a|þus manige men
337b|mōdiglīcran.
338a|Wēn' ic þæt gē for wlenco,
338b|nalles for wræc‐sīðum,
339a|ac for hige‐þrymmum
339b|Hrōðgār sōhton."
340a|Him þā ellen‐rōf
340b|andswarode,
341a|wlanc Wedera lēod
341b|word æfter spræc,
342a|heard under helme:
342b|"Wē synt Higelāces
343a|bēod‐genēatas;
343b|Bēowulf is mīn nama.
344a|Wille ic āsecgan
344b|suna Healfdenes,
345a|mǣrum þēodne
345b|mīn ǣrende,
346a|aldre þīnum,
346b|gif hē ūs geunnan wile,
347a|þæt wē hine swā gōdne
347b|grētan mōton."
348a|Wulfgār maðelode
348b|(þæt wæs Wendla lēod,
349a|wæs his mōd‐sefa
349b|manegum gecȳðed,
350a|wīg and wīs‐dōm):
350b|"ic þæs wine Deniga,
351a|frēan Scildinga
351b|frīnan wille,
352a|bēaga bryttan,
352b|swā þū bēna eart,
353a|þēoden mǣrne
353b|ymb þīnne sīð ;
354a|and þē þā andsware
354b|ǣdre gecȳðan,
355a|þē mē se gōda
355b|āgifan þenceð."
356a|Hwearf þā hrædlīce,
356b|þǣr Hrōðgār sæt,
357a|eald and unhār
357b|mid his eorla gedriht;
358a|ēode ellen‐rōf,
358b|þæt hē for eaxlum gestōd
359a|Deniga frēan,
359b|cūðe hē duguðe þēaw.
360a|Wulfgār maðelode
360b|tō his wine‐drihtne:
361a|"Hēr syndon geferede
361b|feorran cumene
362a|ofer geofenes begang
362b|Gēata lēode:
363a|þone yldestan
363b|ōret‐mecgas
364a|Bēowulf nemnað.
364b|Hȳ bēnan synt,
365a|þæt hīe, þēoden mīn,
365b|wið þē mōton
366a|wordum wrixlan;
366b|nō þū him wearne getēoh,
367a|þīnra gegn‐cwida
367b|glædnian, Hrōðgār!
368a|Hȳ on wīg‐geatwum
368b|wyrðe þinceað
369a|eorla geæhtlan;
369b|hūru se aldor dēah,
370a|sē þǣm heaðo‐rincum
370b|hider wīsade."
371a|Hrōðgār maðelode,
371b|helm Scyldinga:
372a|"Ic hine cūðe
372b|cniht‐wesende.
373a|Wæs his eald‐fæder
373b|Ecgþēo hāten,
374a|þǣm tō hām forgeaf
374b|Hrēðel Gēata
375a|āngan dōhtor;
375b|is his eafora nū
376a|heard hēr cumen,
376b|sōhte holdne wine.
377a|þonne sægdon þæt
377b|sǣ‐līðende,
378a|þā þe gif‐sceattas
378b|Gēata fyredon
379a|þyder tō þance,
379b|þæt hē þrīttiges
380a|manna mægen‐cræft
380b|on his mund‐grīpe
381a|heaðo‐rōf hæbbe.
381b|Hine hālig god
382a|for ār‐stafum
382b|us onsende,
383a|tō West‐Denum,
383b|þæs ic wēn hæbbe,
384a|wið Grendles gryre:
384b|ic þǣm gōdan sceal
385a|for his mōd‐þræce
385b|mādmas bēodan.
386a|Bēo þū on ofeste,
386b|hāt hig in gān,
387a|sēon sibbe‐gedriht
387b|samod ætgædere;
388a|gesaga him ēac wordum,
388b|þæt hīe sint wil‐cuman
389a|Deniga lēodum."
389b|Þā wið duru healle
390a|Wulfgār ēode,
390b|word inne ābēad:
391a|"Ēow hēt secgan
391b|sige‐drihten mīn,
392a|aldor Ēast‐Dena,
392b|þæt hē ēower æðelu can
393a|and gē him syndon
393b|ofer sǣ‐wylmas,
394a|heard‐hicgende,
394b|hider wil‐cuman.
395a|Nū gē mōton gangan
395b|in ēowrum guð‐geatawum,
396a|under here‐grīman,
396b|Hrōðgār gesēon;
397a|lǣtað hilde‐bord
397b|hēr onbidian,
398a|wudu wæl‐sceaftas,
398b|worda geþinges."
399a|Ārās þā se rīca,
399b|ymb hine rinc manig,
400a|þrȳðlīc þegna hēap;
400b|sume þǣr bidon,
401a|heaðo‐rēaf hēoldon,
401b|swā him se hearda bebēad.
402a|Snyredon ætsomne,
402b|þā secg wīsode
403a|under Heorotes hrōf;
403b|hyge‐rōf ēode,
404a|heard under helme,
404b|þæt hē on heoðe gestōd.
405a|Bēowulf maðelode
405b|(on him byrne scān,
406a|searo‐net sēowed
406b|smiðes or‐þancum):
407a|"Wes þū Hrōðgār hāl!
407b|ic eom Higelāces
408a|mǣg and mago‐þegn;
408b|hæbbe ic mǣrða fela
409a|ongunnen on geogoðe.
409b|Mē wearð Grendles þing
410a|on mīnre ēðel‐tyrf
410b|undyrne cūð:
411a|secgað sǣ‐līðend,
411b|þæt þes sele stande,
412a|reced sēlesta,
412b|rinca gehwylcum
413a|īdel and unnyt,
413b|siððan ǣfen‐lēoht
414a|under heofenes hādor
414b|beholen weorðeð.
415a|Þā mē þæt gelǣrdon
415b|lēode mīne,
416a|þā sēlestan,
416b|snotere ceorlas,
417a|þēoden Hrōðgār,
417b|þæt ic þē sōhte;
418a|forþan hīe mægenes cræft
418b|mīnne cūðon:
419a|selfe ofersāwon,
419b|þā ic of searwum cwōm,
420a|fāh from fēondum,
420b|þǣr ic fīfe geband,
421a|ȳðde eotena cyn,
421b|and on ȳðum slōg
422a|niceras nihtes,
422b|nearo‐þearfe drēah,
423a|wræc Wedera nīð
423b|(wēan āhsodon)
424a|forgrand gramum;
424b|and nū wið Grendel sceal,
425a|wið þām āglǣcan,
425b|āna gehegan
426a|þing wið þyrse.
426b|Ic þē nū þā,
427a|brego Beorht‐Dena,
427b|biddan wille,
428a|eodor Scyldinga,
428b|ānre bēne;
429a|þæt þū mē ne forwyrne,
429b|wīgendra hlēo,
430a|frēo‐wine folca,
430b|nū ic þus feorran cōm,
431a|þæt ic mōte āna
431b|and mīnra eorla gedryht,
432a|þes hearda hēap,
432b|Heorot fǣlsian.
433a|Hæbbe ic ēac geāhsod,
433b|þæt se ǣglǣca
434a|for his won‐hȳdum
434b|wǣpna ne rēceð;
435a|ic þæt þonne forhicge,
435b|swā mē Higelāc sīe,
436a|mīn mon‐drihten,
436b|mōdes blīðe,
437a|þæt ic sweord bere
437b|oððe sīdne scyld
438a|geolo‐rand tō gūðe;
438b|ac ic mid grāpe sceal
439a|fōn wið fēonde
439b|and ymb feorh sacan,
440a|lāð wið lāðum;
440b|þǣr gelȳfan sceal
441a|dryhtnes dōme
441b|sē þe hine dēað nimeð.
442a|Wēn' ic þæt hē wille,
442b|gif hē wealdan mōt,
443a|in þǣm gūð‐sele
443b|Gēatena lēode
444a|etan unforhte,
444b|swā hē oft dyde
445a|mægen Hrēðmanna.
445b|Nā þū mīnne þearft
446a|hafalan hȳdan,
446b|ac hē mē habban wile
447a|drēore fāhne,
447b|gif mec dēað nimeð;
448a|byreð blōdig wæl,
448b|byrgean þenceð,
449a|eteð ān‐genga
449b|unmurnlīce,
450a|mearcað mōr‐hopu:
450b|nō þū ymb mīnes ne þearft
451a|līces feorme
451b|leng sorgian.
452a|Onsend Higelāce,
452b|gif mec hild nime,
453a|beadu‐scrūda betst,
453b|þæt mīne brēost wereð,
454a|hrægla sēlest;
454b|þæt is Hrēðlan lāf,
455a|Wēlandes geweorc.
455b|Gǣð ā Wyrd swā hīo scel!"
456a|Hrōðgār maðelode,
456b|helm Scyldinga:
457a|"for were‐fyhtum þū,
457b|wine mīn Bēowulf,
458a|and for ār‐stafum
458b|ūsic sōhtest.
459a|Geslōh þin fæder
459b|fǣhðe mǣste,
460a|wearð hē Heaðolāfe
460b|tō hand‐bonan
461a|mid Wilfingum;
461b|þā hine Wedera cyn
462a|for here‐brōgan
462b|habban ne mihte.
463a|Þanon hē gesōhte
463b|Sūð‐Dena folc
464a|ofer ȳða gewealc,
464b|Ār‐Scyldinga;
465a|þā ic furðum wēold
465b|folce Deninga,
466a|and on geogoðe hēold
466b|gimme‐rīce
467a|hord‐burh hæleða:
467b|þā wæs Heregār dēad,
468a|mīn yldra mǣg
468b|unlifigende,
469a|bearn Healfdenes.
469b|Sē wæs betera þonne ic!
470a|Siððan þā fǣhðe
470b|fēo þingode;
471a|sende ic Wylfingum
471b|ofer wæteres hrycg
472a|ealde mādmas:
472b|hē mē āðas swōr.
473a|Sorh is mē tō secganne
473b|on sefan mīnum
474a|gumena ǣngum,
474b|hwæt mē Grendel hafað
475a|hȳnðo on Heorote
475b|mid his hete‐þancum,
476a|fǣr‐nīða gefremed.
476b|Is mīn flet‐werod,
477a|wīg‐hēap gewanod;
477b|hīe Wyrd forswēop
478a|on Grendles gryre.
478b|God ēaðe mæg
479a|þone dol‐scaðan
479b|dǣda getwǣfan!
480a|Ful oft gebēotedon
480b|bēore druncne
481a|ofer ealo‐wǣge
481b|ōret‐mecgas,
482a|þæt hīe in bēor‐sele
482b|bīdan woldon
483a|Grendles gūðe
483b|mid gryrum ecga.
484a|Þonne wæs þēos medo‐heal
484b|on morgen‐tīd,
485a|driht‐sele drēor‐fāh,
485b|þonne dæg līxte,
486a|eal benc‐þelu
486b|blōde bestȳmed,
487a|heall heoru‐drēore:
487b|āhte ic holdra þȳ lǣs,
488a|dēorre duguðe,
488b|þē þā dēað fornam.
489a|Site nū tō symle
489b|and onsǣl meoto,
490a|sige‐hrēð secgum,
490b|swā þīn sefa hwette!"
491a|Þā wæs Gēat‐mæcgum
491b|geador ætsomne
492a|on bēor‐sele
492b|benc gerȳmed;
493a|þǣr swīð‐ferhðe
493b|sittan ēodon
494a|þrȳðum dealle.
494b|Þegn nytte behēold,
495a|sē þe on handa bær
495b|hroden ealo‐wǣge,
496a|scencte scīr wered.
496b|Scop hwīlum sang
497a|hādor on Heorote;
497b|þǣr wæs hæleða drēam,
498a|duguð unlȳtel
498b|Dena and Wedera.
499a|Unferð maðelode,
499b|Ecglāfes bearn,
500a|þē æt fōtum sæt
500b|frēan Scyldinga;
501a|onband beadu‐rūne
501b|(wæs him Bēowulfes sīð,
502a|mōdges mere‐faran,
502b|micel æf‐þunca,
503a|forþon þe hē ne ūðe,
503b|þæt ǣnig ōðer man
504a|ǣfre mǣrða þon mā
504b|middan‐geardes
505a|gehēdde under heofenum
505b|þonne hē sylfa):
506a|"Eart þū sē Bēowulf,
506b|sē þe wið Brecan wunne,
507a|on sīdne sǣ
507b|ymb sund flite,
508a|þǣr git for wlence
508b|wada cunnedon
509a|and for dol‐gilpe
509b|on dēop wæter
510a|aldrum nēðdon?
510b|Nē inc ǣnig mon,
511a|nē lēof nē lāð,
511b|belēan mihte
512a|sorh‐fullne sīð;
512b|þā git on sund rēon,
513a|þǣr git ēagor‐strēam
513b|earmum þehton,
514a|mǣton mere‐strǣta,
514b|mundum brugdon,
515a|glidon ofer gār‐secg;
515b|geofon ȳðum wēol,
516a|wintres wylme.
516b|Git on wæteres ǣht
517a|seofon niht swuncon;
517b|hē þē æt sunde oferflāt,
518a|hæfde māre mægen.
518b|Þā hine on morgen‐tīd
519a|on Heaðo‐rǣmas
519b|holm up ætbær,
520a|þonon hē gesōhte
520b|swǣsne ēðel
521a|lēof his lēodum
521b|lond Brondinga,
522a|freoðo‐burh fægere,
522b|þǣr hē folc āhte,
523a|burg and bēagas.
523b|Bēot eal wið þē
524a|sunu Bēanstānes
524b|sōðe gelǣste.
525a|Þonne wēne ic tō þē
525b|wyrsan geþinges,
526a|þēah þū heaðo‐rǣsa
526b|gehwǣr dohte,
527a|grimre gūðe,
527b|gif þū Grendles dearst
528a|niht‐longne fyrst
528b|nēan bīdan!"
529a|Bēowulf maðelode,
529b|bearn Ecgþēowes:
530a|"Hwæt! þū worn fela,
530b|wine mīn Unferð,
531a|bēore druncen
531b|ymb Brecan sprǣce,
532a|sægdest from his sīðe!
532b|Sōð ic talige,
533a|þæt ic mere‐strengo
533b|māran āhte,
534a|earfeðo on ȳðum,
534b|þonne ǣnig ōðer man.
535a|Wit þæt gecwǣdon
535b|cniht‐wesende
536a|and gebēotedon
536b|(wǣron bēgen þā gīt
537a|on geogoð‐feore)
537b|þæt wit on gār‐secg ūt
538a|aldrum nēðdon;
538b|and þæt geæfndon swā.
539a|Hæfdon swurd nacod,
539b|þā wit on sund rēon,
540a|heard on handa,
540b|wit unc wið hron‐fixas
541a|werian þōhton.
541b|Nō hē wiht fram mē
542a|flōd‐ȳðum feor
542b|flēotan meahte,
543a|hraðor on holme,
543b|nō ic fram him wolde.
544a|Þā wit ætsomne
544b|on sǣ wǣron
545a|fīf nihta fyrst,
545b|oð þæt unc flōd tōdrāf,
546a|wado weallende,
546b|wedera cealdost,
547a|nīpende niht
547b|and norðan wind
548a|heaðo‐grim andhwearf;
548b|hrēo wǣron ȳða,
549a|Wæs mere‐fixa
549b|mōd onhrēred:
550a|þǣr mē wið lāðum
550b|līc‐syrce mīn,
551a|heard hond‐locen,
551b|helpe gefremede;
552a|beado‐hrægl brōden
552b|on brēostum læg,
553a|golde gegyrwed.
553b|Mē tō grunde tēah
554a|fāh fēond‐scaða,
554b|fæste hæfde
555a|grim on grāpe:
555b|hwæðre mē gyfeðe wearð,
556a|þæt ic āglǣcan
556b|orde gerǣhte,
557a|hilde‐bille;
557b|heaðo‐rǣs fornam
558a|mihtig mere‐dēor
558b|þurh mīne hand.
559a|Swā mec gelōme
559b|lāð‐getēonan
560a|þrēatedon þearle.
560b|Ic him þēnode
561a|dēoran sweorde,
561b|swā hit gedēfe wæs;
562a|næs hīe þǣre fylle
562b|gefēan hæfdon,
563a|mān‐fordǣdlan,
563b|þæt hīe mē þēgon,
564a|symbel ymb‐sǣton
564b|sǣ‐grunde nēah,
565a|ac on mergenne
565b|mēcum wunde
566a|be ȳð‐lāfe
566b|uppe lǣgon,
567a|sweordum āswefede,
567b|þæt syððan nā
568a|ymb brontne ford
568b|brim‐līðende
569a|lāde ne letton.
569b|Lēoht ēastan cōm,
570a|beorht bēacen godes;
570b|brimu swaðredon,
571a|þæt ic sǣ‐næssas
571b|gesēon mihte,
572a|windige weallas.
572b|Wyrd oft nereð
573a|unfǣgne eorl,
573b|ðonne his ellen dēah!
574a|Hwæðere mē gesǣlde,
574b|þæt ic mid sweorde ofslōh
575a|niceras nigene.
575b|Nō ic on niht gefrægn
576a|under heofones hwealf
576b|heardran feohtan,
577a|nē on ēg‐strēamum
577b|earmran mannan;
578a|hwæðere ic fāra feng
578b|fēore gedīgde,
579a|siðes wērig.
579b|Þā mec sǣ oðbær,
580a|flōd æfter faroðe,
580b|on Finna land,
581a|wadu weallendu.
581b|Nō ic wiht fram þē
582a|swylcra searo‐nīða
582b|secgan hȳrde,
583a|billa brōgan:
583b|Breca nǣfre gīt
584a|æt heaðo‐lāce,
584b|nē gehwæðer incer
585a|swā dēorlīce
585b|dǣd gefremede
586a|fāgum sweordum
586b|nō ic þæs gylpe;
587a|þēah þū þīnum brōðrum
587b|tō banan wurde,
588a|hēafod‐mǣgum;
588b|þæs þū in helle scealt
589a|werhðo drēogan,
589b|þēah þīn wit duge,
590a|Secge ic þē tō sōðe,
590b|sunu Ecglāfes,
591a|þæt nǣfre Grendel swā fela
591b|gryra gefremede,
592a|atol ǣglǣca
592b|ealdre þīnum,
593a|hȳnðo on Heorote,
593b|gif þīn hige wǣre,
594a|sefa swā searo‐grim,
594b|swā þū self talast.
595a|Ac hē hafað onfunden,
595b|þæt hē þā fǣhðe ne þearf,
596a|atole ecg‐þræce
596b|ēower lēode
597a|swīðe onsittan,
597b|Sige‐Scyldinga;
598a|nymeð nȳd‐bāde,
598b|nǣnegum ārað
599a|lēode Deniga,
599b|ac hē on lust wīgeð,
600a|swefeð ond sendeð,
600b|secce ne wēneð
601a|tō Gār‐Denum.
601b|Ac him Gēata sceal
602a|eafoð and ellen
602b|ungeāra nū
603a|gūðe gebēodan.
603b|Gǣð eft sē þe mōt
604a|tō medo mōdig,
604b|siððan morgen‐lēoht
605a|ofer ylda bearn
605b|ōðres dōgores,
606a|sunne swegl‐wered
606b|sūðan scīneð!"
607a|Þā wæs on sālum
607b|sinces brytta
608a|gamol‐feax and gūð‐rōf,
608b|gēoce gelȳfde
609a|brego Beorht‐Dena;
609b|gehȳrde on Bēowulfe
610a|folces hyrde
610b|fæst‐rǣdne geþōht.
611a|Þǣr wæs hæleða hleahtor;
611b|hlyn swynsode,
612a|word wǣron wynsume.
612b|Ēode Wealhþēow forð,
613a|cwēn Hrōðgāres,
613b|cynna gemyndig,
614a|grētte gold‐hroden
614b|guman on healle,
615a|and þā frēolīc wīf
615b|ful gesealde
616a|ǣrest Ēast‐Dena
616b|ēðel‐wearde,
617a|bæd hine blīðne
617b|æt þǣre bēor‐þege,
618a|lēodum lēofne;
618b|hē on lust geþeah
619a|symbel and sele‐ful,
619b|sige‐rōf kyning.
620a|Ymb‐ēode þā
620b|ides Helminga
621a|duguðe and geogoðe
621b|dǣl ǣghwylcne;
622a|sinc‐fato sealde,
622b|oð þæt sǣl ālamp,
623a|þæt hīo Bēowulfe,
623b|bēag‐hroden cwēn,
624a|mōde geþungen,
624b|medo‐ful ætbær;
625a|grētte Gēata lēod,
625b|gode þancode
626a|wīs‐fæst wordum,
626b|þæs þe hire se willa gelamp,
627a|þæt hēo on ǣnigne
627b|eorl gelȳfde
628a|fyrena frōfre.
628b|Hē þæt ful geþeah,
629a|wæl‐rēow wiga
629b|æt Wealhþēon,
630a|and þā gyddode
630b|gūðe gefȳsed,
631a|Bēowulf maðelode,
631b|bearn Ecgþēowes:
632a|"Ic þæt hogode,
632b|þā ic on holm gestāh,
633a|sǣ‐bāt gesæt
633b|mid mīnra secga gedriht,
634a|þæt ic ānunga
634b|ēowra lēoda
635a|willan geworhte,
635b|oððe on wæl crunge,
636a|fēond‐grāpum fæst.
636b|Ic gefremman sceal
637a|eorlīc ellen,
637b|oððe ende‐dæg
638a|on þisse meodu‐healle
638b|mīnne gebīdan."
639a|Þām wīfe þā word
639b|wēl līcodon,
640a|gilp‐cwide Gēates;
640b|ēode gold‐hroden
641a|frēolīcu folc‐cwēn
641b|tō hire frēan sittan.
642a|Þā wæs eft swā ǣr
642b|inne on healle
643a|þrȳð‐word sprecen,
643b|þēod on sǣlum,
644a|sige‐folca swēg,
644b|oð þæt semninga
645a|sunu Healfdenes
645b|sēcean wolde
646a|ǣfen‐ræste;
646b|wiste æt þǣm āhlǣcan
647a|tō þǣm hēah‐sele
647b|hilde geþinged,
648a|siððan hīe sunnan lēoht
648b|gesēon ne meahton,
649a|oððe nīpende
649b|niht ofer ealle,
650a|scadu‐helma gesceapu
650b|scrīðan cwōman,
651a|wan under wolcnum.
651b|Werod eall ārās.
652a|Grētte þā giddum
652b|guma ōðerne,
653a|Hrōðgār Bēowulf,
653b|and him hǣl ābēad,
654a|wīn‐ærnes geweald
654b|and þæt word ācwæð:
655a|"Nǣfre ic ǣnegum men
655b|ǣr ālȳfde,
656a|siððan ic hond and rond
656b|hebban mihte,
657a|þrȳð‐ærn Dena
657b|būton þē nū þā.
658a|Hafa nū and geheald
658b|hūsa sēlest;
659a|gemyne mǣrðo,
659b|mægen‐ellen cȳð,
660a|waca wið wrāðum!
660b|Ne bið þē wilna gād,
661a|gif þū þæt ellen‐weorc
661b|aldre gedīgest."
662a|Þā him Hrōðgār gewāt
662b|mid his hæleða gedryht,
663a|eodur Scyldinga
663b|ūt of healle;
664a|wolde wīg‐fruma
664b|Wealhþēo sēcan,
665a|cwēn tō gebeddan
665b|Hæfde kyninga wuldor
666a|Grendle tō‐gēanes,
666b|swā guman gefrungon,
667a|sele‐weard āseted,
667b|sundor‐nytte behēold
668a|ymb aldor Dena,
668b|eoton weard ābēad;
669a|hūru Gēata lēod
669b|georne truwode
670a|mōdgan mægnes,
670b|metodes hyldo.
671a|Þā hē him of dyde
671b|īsern‐byrnan,
672a|helm of hafelan,
672b|sealde his hyrsted sweord,
673a|īrena cyst
673b|ombiht‐þegne,
674a|and gehealdan hēt
674b|hilde‐geatwe.
675a|Gespræc þā se gōda
675b|gylp‐worda sum
676a|Bēowulf Gēata,
676b|ǣr hē on bed stige:
677a|"Nō ic mē an here‐wǣsmum
677b|hnāgran talige
678a|gūð‐geweorca,
678b|þonne Grendel hine;
679a|forþan ic hine sweorde
679b|swebban nelle,
680a|aldre benēotan,
680b|þēah ic eal mǣge.
681a|Nāt hē þāra gōda,
681b|þæt hē mē on‐gēan slēa,
682a|rand gehēawe,
682b|þēah þe hē rōf sīe
683a|nīð‐geweorca;
683b|ac wit on niht sculon
684a|secge ofersittan,
684b|gif hē gesēcean dear
685a|wīg ofer wǣpen,
685b|and siððan wītig god
686a|on swā hwæðere hond
686b|hālig dryhten
687a|mǣrðo dēme,
687b|swā him gemet þince."
688a|Hylde hine þā heaðo‐dēor,
688b|hlēor‐bolster onfēng
689a|eorles andwlitan;
689b|and hine ymb monig
690a|snellīc sǣ‐rinc
690b|sele‐reste gebēah.
691a|Nǣnig heora þōhte
691b|þæt hē þanon scolde
692a|eft eard‐lufan
692b|ǣfre gesēcean,
693a|folc oððe frēo‐burh,
693b|þǣr hē āfēded wæs,
694a|ac hīe hæfdon gefrūnen,
694b|þæt hīe ǣr tō fela micles
695a|in þǣm wīn‐sele
695b|wæl‐dēað fornam,
696a|Denigea lēode.
696b|Ac him dryhten forgeaf
697a|wīg‐spēda gewiofu,
697b|Wedera lēodum
698a|frōfor and fultum,
698b|þæt hīe fēond heora
699a|þurh ānes cræft
699b|ealle ofercōmon,
700a|selfes mihtum:
700b|sōð is gecȳðed,
701a|þæt mihtig god
701b|manna cynnes
702a|wēold wīde‐ferhð.
702b|Cōm on wanre niht
703a|scrīðan sceadu‐genga.
703b|Scēotend swǣfon,
704a|þā þæt horn‐reced
704b|healdan scoldon,
705a|ealle būton ānum.
705b|Þæt wæs yldum cūð,
706a|þæt hīe ne mōste,
706b|þā metod nolde,
707a|se syn‐scaða
707b|under sceadu bregdan;
708a|ac hē wæccende
708b|wrāðum on andan
709a|bād bolgen‐mōd
709b|beadwa geþinges.
710a|Þā cōm of mōre
710b|under mist‐hleoðum
711a|Grendel gongan,
711b|godes yrre bær.
712a|Mynte se mān‐scaða
712b|manna cynnes
713a|sumne besyrwan
713b|in sele þām hēan;
714a|wōd under wolcnum,
714b|tō þæs þe hē wīn‐reced,
715a|gold‐sele gumena,
715b|gearwost wisse
716a|fǣttum fāhne.
716b|Ne wæs þæt forma sīð,
717a|þæt hē Hrōðgāres
717b|hām gesōhte:
718a|nǣfre hē on aldor‐dagum
718b|ǣr nē siððan
719a|heardran hæle,
719b|heal‐þegnas fand!
720a|Cōm þā tō recede
720b|rinc sīðian
721a|drēamum bedǣled.
721b|Duru sōna onarn
722a|fȳr‐bendum fæst,
722b|syððan hē hire folmum hrān;
723a|onbræd þā bealo‐hȳdig,
723b|þā hē ābolgen wæs,
724a|recedes mūðan.
724b|Raðe æfter þon
725a|on fāgne flōr
725b|fēond treddode,
726a|ēode yrre‐mōd;
726b|him of ēagum stōd
727a|līge gelīcost
727b|lēoht unfǣger.
728a|Geseah hē in recede
728b|rinca manige,
729a|swefan sibbe‐gedriht
729b|samod ætgædere,
730a|mago‐rinca hēap:
730b|þā his mōd āhlōg,
731a|mynte þæt hē gedǣlde,
731b|ǣr þon dæg cwōme,
732a|atol āglǣca,
732b|ānra gehwylces
733a|līf wið līce,
733b|þā him ālumpen wæs
734a|wist‐fylle wēn.
734b|Ne wæs þæt wyrd þā gēn,
735a|þæt hē mā mōste
735b|manna cynnes
736a|þicgean ofer þā niht.
736b|Þrȳð‐swȳð behēold
737a|mǣg Higelāces,
737b|hū se mān‐scaða
738a|under fǣr‐gripum
738b|gefaran wolde.
739a|Nē þæt se āglǣca
739b|yldan þōhte,
740a|ac hē gefēng hraðe
740b|forman siðe
741a|slǣpendne rinc,
741b|slāt unwearnum,
742a|bāt bān‐locan,
742b|blōd ēdrum dranc,
743a|syn‐snǣdum swealh:
743b|sōna hæfde
744a|unlyfigendes
744b|eal gefeormod
745a|fēt and folma.
745b|Forð nēar ætstōp,
746a|nam þā mid handa
746b|hige‐þīhtigne
747a|rinc on ræste;
747b|rǣhte ongēan
748a|fēond mid folme,
748b|hē onfēng hraðe
749a|inwit‐þancum
749b|and wið earm gesæt.
750a|Sōna þæt onfunde
750b|fyrena hyrde,
751a|þæt hē ne mētte
751b|middan‐geardes
752a|eorðan scēata
752b|on elran men
753a|mund‐gripe māran:
753b|hē on mōde wearð
754a|forht on ferhðe,
754b|nō þȳ ǣr fram meahte;
755a|hyge wæs him hin‐fūs,
755b|wolde on heolster flēon,
756a|sēcan dēofla gedræg:
756b|ne wæs his drohtoð þǣr,
757a|swylce hē on ealder‐dagum
757b|ǣr gemētte.
758a|Gemunde þā se gōda
758b|mǣg Higelāces
759a|ǣfen‐sprǣce,
759b|up‐lang āstōd
760a|and him fæste wiðfēng.
760b|Fingras burston;
761a|eoten wæs ūt‐weard,
761b|eorl furður stōp.
762a|Mynte se mǣra,
762b|þǣr hē meahte swā,
763a|wīdre gewindan
763b|and on weg þanon
764a|flēon on fen‐hopu;
764b|wiste his fingra geweald
765a|on grames grāpum.
765b|Þæt wæs gēocor sīð,
766a|þæt se hearm‐scaða
766b|tō Heorute ātēah:
767a|dryht‐sele dynede,
767b|Denum eallum wearð,
768a|ceaster‐būendum,
768b|cēnra gehwylcum,
769a|eorlum ealu‐scerwen.
769b|Yrre wǣron bēgen,
770a|rēðe rēn‐weardas.
770b|Reced hlynsode;
771a|þā wæs wundor micel,
771b|þæt se wīn‐sele
772a|wiðhæfde heaðo‐dēorum,
772b|þæt hē on hrūsan ne fēol,
773a|fǣger fold‐bold;
773b|ac hē þæs fæste wæs
774a|innan and ūtan
774b|īren‐bendum
775a|searo‐þoncum besmiðod.
775b|Þǣr fram sylle ābēag
776a|medu‐benc monig
776b|mīne gefrǣge,
777a|golde geregnad,
777b|þǣr þā graman wunnon;
778a|þæs ne wēndon ǣr
778b|witan Scyldinga,
779a|þæt hit ā mid gemete
779b|manna ǣnig
780a|betlīc and bān‐fāg
780b|tōbrecan meahte,
781a|listum tōlūcan,
781b|nymðe līges fæðm
782a|swulge on swaðule.
782b|Swēg up āstāg
783a|nīwe geneahhe;
783b|Norð‐Denum stōd
784a|atelīc egesa
784b|ānra gehwylcum
785a|þāra þe of wealle
785b|wōp gehȳrdon,
786a|gryre‐lēoð galan
786b|godes andsacan,
787a|sige‐lēasne sang,
787b|sār wānigean
788a|helle hæftan.
788b|Hēold hine tō fæste
789a|sē þe manna wæs
789b|mægene strengest
790a|on þǣm dæge
790b|þysses līfes.
791a|Nolde eorla hlēo
791b|ǣnige þinga
792a|þone cwealm‐cuman
792b|cwicne forlǣtan,
793a|nē his līf‐dagas
793b|lēoda ǣnigum
794a|nytte tealde.
794b|Þǣr genehost brægd
795a|eorl Bēowulfes
795b|ealde lāfe,
796a|wolde frēa‐drihtnes
796b|feorh ealgian
797a|mǣres þēodnes,
797b|þǣr hīe meahton swā;
798a|hīe þæt ne wiston,
798b|þā hīe gewin drugon,
799a|heard‐hicgende
799b|hilde‐mecgas,
800a|and on healfa gehwone
800b|hēawan þōhton,
801a|sāwle sēcan,
801b|þæt þone syn‐scaðan
802a|ǣnig ofer eorðan
802b|īrenna cyst,
803a|gūð‐billa nān
803b|grētan nolde;
804a|ac hē sige‐wǣpnum
804b|forsworen hæfde,
805a|ecga gehwylcre.
805b|Scolde his aldor‐gedāl
806a|on þǣm dæge
806b|þysses līfes
807a|earmlīc wurðan
807b|and se ellor‐gāst
808a|on fēonda geweald
808b|feor sīðian.
809a|Þā þæt onfunde
809b|sē þe fela ǣror
810a|mōdes myrðe
810b|manna cynne
811a|fyrene gefremede
811b|(hē wæs fāg wið god)
812a|þæt him se līc‐homa
812b|lǣstan nolde,
813a|ac hine se mōdega
813b|mǣg Hygelāces
814a|hæfde be honda;
814b|wæs gehwæðer ōðrum
815a|lifigende lāð.
815b|Līc‐sār gebād
816a|atol ǣglǣca,
816b|him on eaxle wearð
817a|syn‐dolh sweotol,
817b|seonowe onsprungon
818a|burston bān‐locan.
818b|Bēowulfe wearð
819a|gūð‐hrēð gyfeðe;
819b|scolde Grendel þonan
820a|feorh‐sēoc flēon
820b|under fen‐hleoðu,
821a|sēcean wyn‐lēas wīc;
821b|wiste þē geornor,
822a|þæt his aldres wæs
822b|ende gegongen,
823a|dōgera dæg‐rīm.
823b|Denum eallum wearð
824a|æfter þām wæl‐rǣse
824b|willa gelumpen.
825a|Hæfde þā gefǣlsod,
825b|sē þe ǣr feorran cōm,
826a|snotor and swȳð‐ferhð
826b|sele Hrōðgāres,
827a|genered wið nīðe.
827b|Niht‐weorce gefeh,
828a|ellen‐mǣrðum;
828b|hæfde Ēast‐Denum
829a|Gēat‐mecga lēod
829b|gilp gelǣsted,
830a|swylce oncȳððe
830b|ealle gebētte,
831a|inwid‐sorge,
831b|þē hīe ǣr drugon
832a|and for þrēa‐nȳdum
832b|þolian scoldon,
833a|torn unlȳtel.
833b|Þæt wæs tācen sweotol,
834a|syððan hilde‐dēor
834b|hond ālegde,
835a|earm and eaxle
835b|(þǣr wæs eal geador
836a|Grendles grāpe)
836b|under gēapne hrōf.
837a|Þā wæs on morgen
837b|mīne gefrǣge
838a|ymb þā gif‐healle
838b|gūð‐rinc monig:
839a|fērdon folc‐togan
839b|feorran and nēan
840a|geond wīd‐wegas
840b|wundor scēawian,
841a|lāðes lāstas.
841b|Nō his līf‐gedāl
842a|sārlīc þūhte
842b|secga ǣnegum,
843a|þāra þe tīr‐lēases
843b|trode scēawode,
844a|hū hē wērig‐mōd
844b|on weg þanon,
845a|nīða ofercumen,
845b|on nicera mere
846a|fǣge and geflȳmed
846b|feorh‐lāstas bær.
847a|Þǣr wæs on blōde
847b|brim weallende,
848a|atol ȳða geswing
848b|eal gemenged
849a|hātan heolfre,
849b|heoro‐drēore wēol;
850a|dēað‐fǣge dēog,
850b|siððan drēama lēas
851a|in fen‐freoðo
851b|feorh ālegde
852a|hǣðene sāwle,
852b|þǣr him hel onfēng.
853a|Þanon eft gewiton
853b|eald‐gesīðas,
854a|swylce geong manig
854b|of gomen‐wāðe,
855a|fram mere mōdge,
855b|mēarum rīdan,
856a|beornas on blancum.
856b|Þǣr wæs Bēowulfes
857a|mǣrðo mǣned;
857b|monig oft gecwæð,
858a|þætte sūð nē norð
858b|be sǣm tweonum
859a|ofer eormen‐grund
859b|ōðer nǣnig
860a|under swegles begong
860b|sēlra nǣre
861a|rond‐hæbbendra,
861b|rīces wyrðra.
862a|Nē hīe hūru wine‐drihten
862b|wiht ne lōgon,
863a|glædne Hrōðgār,
863b|ac þæt wæs gōd cyning.
864a|Hwīlum heaðo‐rōfe
864b|hlēapan lēton,
865a|on geflīt faran
865b|fealwe mēaras,
866a|þǣr him fold‐wegas
866b|fægere þūhton,
867a|cystum cūðe;
867b|hwīlum cyninges þegn,
868a|guma gilp‐hlæden
868b|gidda gemyndig,
869a|sē þe eal‐fela
869b|eald‐gesegena
870a|worn gemunde,
870b|word ōðer fand
871a|sōðe gebunden:
871b|secg eft ongan
872a|sīð Bēowulfes
872b|snyttrum styrian
873a|and on spēd wrecan
873b|spel gerāde,
874a|wordum wrixlan,
874b|wēl‐hwylc gecwæð,
875a|þæt hē fram Sigemunde
875b|secgan hȳrde,
876a|ellen‐dǣdum,
876b|uncūðes fela,
877a|Wælsinges gewin,
877b|wīde sīðas,
878a|þāra þe gumena bearn
878b|gearwe ne wiston,
879a|fǣhðe and fyrene,
879b|būton Fitela mid hine,
880a|þonne hē swylces hwæt
880b|secgan wolde
881a|ēam his nefan,
881b|swā hīe ā wǣron
882a|æt nīða gehwām
882b|nȳd‐gesteallan:
883a|hæfdon eal‐fela
883b|eotena cynnes
884a|sweordum gesǣged.
884b|Sigemunde gesprong
885a|æfter dēað‐dæge
885b|dōm unlȳtel,
886a|syððan wīges heard
886b|wyrm ācwealde,
887a|hordes hyrde;
887b|hē under hārne stān,
888a|æðelinges bearn,
888b|āna genēðde
889a|frēcne dǣde;
889b|ne wæs him Fitela mid.
890a|Hwæðre him gesǣlde,
890b|þæt þæt swurd þurhwōd
891a|wrǣtlīcne wyrm,
891b|þæt hit on wealle ætstōd,
892a|dryhtlīc īren;
892b|draca morðre swealt.
893a|Hæfde āglǣca
893b|elne gegongen,
894a|þæt hē bēah‐hordes
894b|brūcan mōste
895a|selfes dōme:
895b|sǣ‐bāt gehlōd,
896a|bær on bearm scipes
896b|beorhte frætwa,
897a|Wælses eafera;
897b|wyrm hāt gemealt.
898a|Sē wæs wreccena
898b|wīde mǣrost
899a|ofer wer‐þēode,
899b|wīgendra hlēo
900a|ellen‐dǣdum:
900b|hē þæs āron þāh.
901a|Siððan Heremōdes
901b|hild sweðrode
902a|eafoð and ellen.
902b|Hē mid eotenum wearð
903a|on fēonda geweald
903b|forð forlācen,
904a|snūde forsended.
904b|Hine sorh‐wylmas
905a|lemede tō lange,
905b|hē his lēodum wearð,
906a|eallum æðelingum
906b|tō aldor‐ceare;
907a|swylce oft bemearn
907b|ǣrran mǣlum
908a|swīð‐ferhðes sīð
908b|snotor ceorl monig,
909a|sē þe him bealwa tō
909b|bōte gelȳfde,
910a|þæt þæt þēodnes bearn
910b|geþēon scolde,
911a|fæder‐æðelum onfōn,
911b|folc gehealdan,
912a|hord and hlēo‐burh,
912b|hæleða rīce,
913a|ēðel Scyldinga.
913b|Hē þǣr eallum wearð,
914a|mǣg Higelāces
914b|manna cynne,
915a|frēondum gefægra;
915b|hine fyren onwōd.
916a|Hwīlum flītende
916b|fealwe strǣte
917a|mēarum mǣton.
917b|Þā wæs morgen‐lēoht
918a|scofen and scynded.
918b|Ēode scealc monig
919a|swīð‐hicgende
919b|tō sele þām hēan,
920a|searo‐wundor sēon,
920b|swylce self cyning,
921a|of brȳd‐būre
921b|bēah‐horda weard,
922a|tryddode tīr‐fæst
922b|getrume micle,
923a|cystum gecȳðed,
923b|and his cwēn mid him
924a|medo‐stīg gemæt
924b|mægða hōse.
925a|Hrōðgār maðelode
925b|(hē tō healle gēong,
926a|stōd on stapole,
926b|geseah stēapne hrōf
927a|golde fāhne
927b|and Grendles hond):
928a|"þisse ansȳne
928b|al‐wealdan þanc
929a|lungre gelimpe!
929b|Fela ic lāðes gebād,
930a|grynna æt Grendle:
930b|ā mæg god wyrcan
931a|wunder æfter wundre,
931b|wuldres hyrde!
932a|Þæt wæs ungeāra,
932b|þæt ic ǣnigra mē
933a|wēana ne wēnde
933b|tō wīdan feore
934a|bōte gebīdan
934b|þonne blōde fāh
935a|hūsa sēlest
935b|heoro‐drēorig stōd;
936a|wēa wīd‐scofen
936b|witena gehwylcne
937a|þāra þe ne wēndon,
937b|þæt hīe wīde‐ferhð
938a|lēoda land‐geweorc
938b|lāðum beweredon
939a|scuccum and scinnum.
939b|Nū scealc hafað
940a|þurh drihtnes miht
940b|dǣd gefremede,
941a|þē wē ealle
941b|ǣr ne meahton
942a|snyttrum besyrwan.
942b|Hwæt! þæt secgan mæg
943a|efne swā hwylc mægða,
943b|swā þone magan cende
944a|æfter gum‐cynnum,
944b|gyf hēo gȳt lyfað,
945a|þæt hyre eald‐metod
945b|ēste wǣre
946a|bearn‐gebyrdo.
946b|Nū ic Bēowulf
947a|þec, secg betsta,
947b|mē for sunu wylle
948a|frēogan on ferhðe;
948b|heald forð tela
949a|nīwe sibbe.
949b|Ne bið þē nǣnigra gād
950a|worolde wilna,
950b|þē ic geweald hæbbe.
951a|Ful‐oft ic for lǣssan
951b|lēan teohhode
952a|hord‐weorðunge
952b|hnāhran rince,
953a|sǣmran æt sæcce.
953b|Þū þē self hafast
954a|dǣdum gefremed,
954b|þæt þīn dōm lyfað
955a|āwa tō aldre.
955b|Alwalda þec
956a|gōde forgylde,
956b|swā hē nū gȳt dyde!"
957a|Bēowulf maðelode,
957b|bearn Ecgþēowes:
958a|"Wē þæt ellen‐weorc
958b|ēstum miclum,
959a|feohtan fremedon,
959b|frēcne genēðdon
960a|eafoð uncūðes;
960b|ūðe ic swīðor,
961a|þæt þū hinc selfne
961b|gesēon mōste,
962a|fēond on frætewum
962b|fyl‐wērigne!
963a|Ic hine hrædlīce
963b|heardan clammum
964a|on wæl‐bedde
964b|wrīðan þōhte,
965a|þæt hē for mund‐gripe
965b|mīnum scolde
966a|licgean līf‐bysig,
966b|būtan his līc swice;
967a|ic hine ne mihte,
967b|þā metod nolde,
968a|ganges getwǣman,
968b|nō ic him þæs georne ætfealh,
969a|feorh‐genīðlan;
969b|wæs tō fore‐mihtig
970a|fēond on fēðe.
970b|Hwæðere hē his folme forlēt
971a|tō līf‐wraðe
971b|lāst weardian,
972a|earm and eaxle;
972b|nō þǣr ǣnige swā þēah
973a|fēa‐sceaft guma
973b|frōfre gebohte:
974a|nō þȳ leng leofað
974b|lāð‐getēona
975a|synnum geswenced,
975b|ac hyne sār hafað
976a|in nȳd‐gripe
976b|nearwe befongen,
977a|balwon bendum:
977b|þǣr ābīdan sceal
978a|maga māne fāh
978b|miclan dōmes,
979a|hū him scīr metod
979b|scrīfan wille."
980a|Þā wæs swīgra secg,
980b|sunu Ecglāfes,
981a|on gylp‐sprǣce
981b|gūð‐geweorca,
982a|siððan æðelingas
982b|eorles cræfte
983a|ofer hēahne hrōf
983b|hand scēawedon,
984a|fēondes fingras,
984b|foran ǣghwylc;
985a|wæs stēde nægla gehwylc,
985b|stȳle gelīcost,
986a|hǣðenes hand‐sporu
986b|hilde‐rinces
987a|egle unhēoru;
987b|ǣg‐hwylc gecwæð,
988a|þæt him heardra nān
988b|hrīnan wolde
989a|īren ǣr‐gōd,
989b|þæt þæs āhlǣcan
990a|blōdge beadu‐folme
990b|onberan wolde.
991a|Þā wæs hāten hreðe
991b|Heort innan‐weard
992a|folmum gefrætwod:
992b|fela þǣra wæs
993a|wera and wīfa,
993b|þē þæt wīn‐reced,
994a|gest‐sele gyredon.
994b|Gold‐fāg scinon
995a|web æfter wāgum,
995b|wundor‐sīona fela
996a|secga gehwylcum
996b|þāra þe on swylc starað
997a|Wæs þæt beorhte bold
997b|tōbrocen swīðe
998a|eal inne‐weard
998b|īren‐bendum fæst,
999a|heorras tōhlidene;
999b|hrōf āna genæs
1000a|ealles ansund,
1000b|þā se āglǣca
1001a|fyren‐dǣdum fāg
1001b|on flēam gewand,
1002a|aldres or‐wēna.
1002b|Nō þæt ȳðe byð
1003a|tō beflēonne
1003b|(fremme sē þe wille!)
1004a|ac gesacan sceal
1004b|sāwl‐berendra
1005a|nȳde genȳdde
1005b|niðða bearna
1006a|grund‐būendra
1006b|gearwe stōwe,
1007a|þǣr his līc‐homa
1007b|leger‐bedde fæst
1008a|swefeð æfter symle.
1008b|Þā wæs sǣl and mǣl,
1009a|þæt tō healle gang
1009b|Healfdenes sunu;
1010a|wolde self cyning
1010b|symbel þicgan.
1011a|Ne gefrægen ic þā mǣgðe
1011b|māran weorode
1012a|ymb hyra sinc‐gyfan
1012b|sēl gebǣran.
1013a|Bugon þā tō bence
1013b|blǣd‐āgende,
1014a|fylle gefǣgon.
1014b|Fægere geþǣgon
1015a|medo‐ful manig
1015b|māgas þāra
1016a|swīð‐hicgende
1016b|on sele þām hēan,
1017a|Hrōðgār and Hrōðulf.
1017b|Heorot innan wæs
1018a|frēondum āfylled;
1018b|nalles fācen‐stafas
1019a|Þēod‐Scyldingas
1019b|þenden fremedon.
1020a|Forgeaf þā Bēowulfe
1020b|bearn Healfdenes
1021a|segen gyldenne
1021b|sigores tō lēane,
1022a|hroden hilte‐cumbor,
1022b|helm and byrnan;
1023a|mǣre māððum‐sweord
1023b|manige gesāwon
1024a|beforan beorn beran.
1024b|Bēowulf geþah
1025a|ful on flette;
1025b|nō hē þǣre feoh‐gyfte
1026a|for scēotendum
1026b|scamigan þorfte,
1027a|ne gefrægn ic frēondlīcor
1027b|fēower mādmas
1028a|golde gegyrede
1028b|gum‐manna fela
1029a|in ealo‐bence
1029b|ōðrum gesellan.
1030a|Ymb þæs helmes hrōf
1030b|hēafod‐beorge
1031a|wīrum bewunden
1031b|walan ūtan hēold,
1032a|þæt him fēla lāfe
1032b|frēcne ne meahton
1033a|scūr‐heard sceððan,
1033b|þonne scyld‐freca
1034a|ongēan gramum
1034b|gangan scolde.
1035a|Heht þā eorla hlēo
1035b|eahta mēaras,
1036a|fǣted‐hlēore,
1036b|on flet tēon
1037a|in under eoderas;
1037b|þāra ānum stōd
1038a|sadol searwum fāh
1038b|since gewurðad,
1039a|þæt wæs hilde‐setl
1039b|hēah‐cyninges,
1040a|þonne sweorda gelāc
1040b|sunu Healfdenes
1041a|efnan wolde;
1041b|nǣfre on ōre læg
1042a|wīd‐cūðes wīg,
1042b|þonne walu fēollon.
1043a|And þā Bēowulfe
1043b|bēga gehwæðres
1044a|eodor Ingwina
1044b|onweald getēah,
1045a|wicga and wǣpna;
1045b|hēt hine wēl brūcan.
1046a|Swā manlīce
1046b|mǣre þēoden,
1047a|hord‐weard hæleða
1047b|heaðo‐rǣsas geald
1048a|mēarum and mādmum,
1048b|swā hȳ nǣfre man lyhð,
1049a|sē þe secgan wile
1049b|sōð æfter rihte.
1050a|Þā gȳt ǣghwylcum
1050b|eorla drihten
1051a|þāra þe mid Bēowulfe
1051b|brim‐lāde tēah,
1052a|on þǣre medu‐bence
1052b|māððum gesealde,
1053a|yrfe‐lāfe,
1053b|and þone ǣnne heht
1054a|golde forgyldan,
1054b|þone þe Grendel ǣr
1055a|māne ācwealde,
1055b|swā hē hyra mā wolde,
1056a|nefne him wītig god
1056b|wyrd forstōde
1057a|and þæs mannes mōd:
1057b|metod eallum wēold
1058a|gumena cynnes,
1058b|swā hē nū gīt dēð;
1059a|forþan bið andgit
1059b|ǣghwǣr sēlest,
1060a|ferhðes fore‐þanc!
1060b|fela sceal gebīdan
1061a|lēofes and lāðes,
1061b|sē þe longe hēr
1062a|on þyssum win‐dagum
1062b|worolde brūceð.
1063a|Þǣr wæs sang and swēg
1063b|samod ætgædere
1064a|fore Healfdenes
1064b|hilde‐wīsan,
1065a|gomen‐wudu grēted,
1065b|gid oft wrecen,
1066a|þonne heal‐gamen
1066b|Hrōðgāres scop
1067a|æfter medo‐bence
1067b|mǣnan scolde
1068a|Finnes eaferum,
1068b|þā hīe se fǣr begeat:
1069a|"Hæleð Healfdenes,
1069b|Hnæf Scyldinga,
1070a|in Fr..es wæle
1070b|feallan scolde.
1071a|Nē hūru Hildeburh
1071b|herian þorfte
1072a|Eotena trēowe:
1072b|unsynnum wearð
1073a|beloren lēofum
1073b|æt þām lind‐plegan
1074a|bearnum and brōðrum;
1074b|hīe on gebyrd hruron
1075a|gāre wunde;
1075b|þæt wæs geōmuru ides.
1076a|Nalles hōlinga
1076b|Hōces dōhtor
1077a|meotod‐sceaft bemearn,
1077b|syððan morgen cōm,
1078a|þā hēo under swegle
1078b|gesēon meahte
1079a|morðor‐bealo māga,
1079b|þǣr hēo ǣr mǣste hēold
1080a|worolde wynne:
1080b|wīg ealle fornam
1081a|Finnes þegnas,
1081b|nemne fēaum ānum,
1082a|þæt hē ne mehte
1082b|on þǣm meðel‐stede
1083a|wīg Hengeste
1083b|wiht gefeohtan,
1084a|nē þā wēa‐lāfe
1084b|wīge forþringan
1085a|þōodnes þegne;
1085b|ac hig him geþingo budon,
1086a|þæt hīe him ōðer flet
1086b|eal gerȳmdon,
1087a|healle and hēah‐setl,
1087b|þæt hīe healfre geweald
1088a|wið Eotena bearn
1088b|āgan mōston,
1089a|and æt feoh‐gyftum
1089b|Folcwaldan sunu
1090a|dōgra gehwylce
1090b|Dene weorðode,
1091a|Hengestes hēap
1091b|hringum wenede,
1092a|efne swā swīðe
1092b|sinc‐gestrēonum
1093a|fǣttan goldes,
1093b|swā hē Frēsena cyn
1094a|on bēor‐sele
1094b|byldan wolde.
1095a|Þā hīe getruwedon
1095b|on twā healfa
1096a|fæste frioðu‐wǣre;
1096b|Fin Hengeste
1097a|elne unflitme
1097b|āðum benemde,
1098a|þæt hē þā wēa‐lāfe
1098b|weotena dōme
1099a|ārum heolde,
1099b|þæt þǣr ǣnig mon
1100a|wordum nē worcum
1100b|wǣre ne brǣce,
1101a|nē þurh inwit‐searo
1101b|ǣfre gemǣnden,
1102a|þēah hīe hira bēag‐gyfan
1102b|banan folgedon
1103a|þēoden‐lēase,
1103b|þā him swā geþearfod wæs:
1104a|gyf þonne Frȳsna hwylc
1104b|frēcnan sprǣce
1105a|þæs morðor‐hetes
1105b|myndgiend wǣre,
1106a|þonne hit sweordes ecg
1106b|syððan scolde.
1107a|Āð wæs geæfned
1107b|and icge gold
1108a|āhæfen of horde.
1108b|Here‐Scyldinga
1109a|betst beado‐rinca
1109b|wæs on bǣl gearu;
1110a|æt þǣm āde wæs
1110b|ēð‐gesȳne
1111a|swāt‐fāh syrce,
1111b|swȳn eal‐gylden,
1112a|eofer īren‐heard,
1112b|æðeling manig
1113a|wundum āwyrded;
1113b|sume on wæle crungon.
1114a|Hēt þā Hildeburh
1114b|æt Hnæfes āde
1115a|hire selfre sunu
1115b|sweoloðe befæstan,
1116a|bān‐fatu bærnan
1116b|and on bǣl dōn.
1117a|Earme on eaxle
1117b|ides gnornode,
1118a|geōmrode giddum;
1118b|gūð‐rinc āstāh.
1119a|Wand tō wolcnum
1119b|wæl‐fȳra mǣst,
1120a|hlynode for hlāwe;
1120b|hafelan multon,
1121a|ben‐geato burston,
1121b|þonne blōd ætspranc
1122a|lāð‐bite līces.
1122b|Līg ealle forswealg,
1123a|gǣsta gīfrost,
1123b|þāra þe þǣr gūð fornam
1124a|bēga folces;
1124b|wæs hira blǣd scacen.
1125a|"Gewiton him þā wīgend
1125b|wīca nēosian,
1126a|frēondum befeallen
1126b|Frȳsland gesēon,
1127a|hāmas and hēa‐burh.
1127b|Hengest þā gȳt
1128a|wæl‐fāgne winter
1128b|wunode mid Finne
1129a|ealles unhlitme;
1129b|eard gemunde,
1130a|þēah þe hē ne meahte
1130b|on mere drīfan
1131a|hringed‐stefnan;
1131b|holm storme wēol,
1132a|won wið winde;
1132b|winter ȳðe belēac
1133a|īs‐gebinde
1133b|oð þæt ōðer cōm
1134a|geār in geardas,
1134b|swā nū gȳt dēð,
1135a|þā þe syngales
1135b|sēle bewitiað,
1136a|wuldor‐torhtan weder.
1136b|Þā wæs winter scacen,
1137a|fæger foldan bearm;
1137b|fundode wrecca,
1138a|gist of geardum;
1138b|hē tō gyrn‐wræce
1139a|swīðor þōhte,
1139b|þonne tō sǣ‐lāde,
1140a|gif hē torn‐gemōt
1140b|þurhtēon mihte,
1141a|þæt hē Eotena bearn
1141b|inne gemunde.
1142a|Swā hē ne forwyrnde
1142b|worold‐rǣdenne,
1143a|þonne him Hūnlāfing
1143b|hilde‐lēoman,
1144a|billa sēlest,
1144b|on bearm dyde:
1145a|þæs wǣron mid Eotenum
1145b|ecge cūðe.
1146a|Swylce ferhð‐frecan
1146b|Fin eft begeat
1147a|sweord‐bealo slīðen
1147b|æt his selfes hām,
1148a|siððan grimne gripe
1148b|Gūðlaf ond Ōslāf
1149a|æfter sǣ‐siðe
1149b|sorge mǣndon,
1150a|ætwiton wēana dǣl;
1150b|ne meahte wǣfre mōd
1151a|forhabban in hreðre.
1151b|Þā wæs heal hroden
1152a|fēonda fēorum,
1152b|swilce Fin slægen,
1153a|cyning on corðre,
1153b|and sēo cwēn numen.
1154a|Scēotend Scyldinga
1154b|tō scypum feredon
1155a|eal in‐gesteald
1155b|eorð‐cyninges,
1156a|swylce hīe æt Finnes hām
1156b|findan meahton
1157a|sigla searo‐gimma.
1157b|Hīe on sǣ‐lāde
1158a|drihtlīce wīf
1158b|tō Denum feredon,
1159a|lǣddon tō lēodum."
1159b|Lēoð wæs āsungen,
1160a|glēo‐mannes gyd.
1160b|Gamen eft āstāh,
1161a|beorhtode benc‐swēg,
1161b|byrelas sealdon
1162a|wīn of wunder‐fatum.
1162b|Þā cwōm Wealhþēo forð
1163a|gān under gyldnum bēage,
1163b|þǣr þā gōdan twēgen
1164a|sǣton suhter‐gefæderan;
1164b|þā gȳt wæs hiera sib ætgædere
1165a|ǣghwylc ōðrum trȳwe.
1165b|Swylce þǣr Unferð þyle
1166a|æt fōtum sæt frēan Scyldinga:
1166b|gehwylc hiora his ferhðe trēowde,
1167a|þæt hē hæfde mōd micel,
1167b|þēah þe hē his māgum nǣre
1168a|ārfæst æt ecga gelācum.
1168b|Spræc þā ides Scyldinga:
1169a|"Onfōh þissum fulle,
1169b|frēo‐drihten mīn,
1170a|sinces brytta;
1170b|þū on sǣlum wes,
1171a|gold‐wine gumena,
1171b|and tō Gēatum sprec
1172a|mildum wordum!
1172b|Swā sceal man dōn.
1173a|Bēo wið Gēatas glæd,
1173b|geofena gemyndig;
1174a|nēan and feorran
1174b|þū nū friðu hafast.
1175a|Mē man sægde,
1175b|þæt þū þē for sunu wolde
1176a|here‐rinc habban.
1176b|Heorot is gefǣlsod,
1177a|bēah‐sele beorhta;
1177b|brūc þenden þū mōte
1178a|manigra mēda
1178b|and þīnum māgum lǣf
1179a|folc and rīce,
1179b|þonne þū forð scyle
1180a|metod‐sceaft sēon.
1180b|Ic mīnne can
1181a|glædne Hrōðulf,
1181b|þæt hē þā geogoðe wile
1182a|ārum healdan,
1182b|gyf þū ǣr þonne hē,
1183a|wine Scildinga,
1183b|worold oflǣtest;
1184a|wēne ic, þæt hē mid gōde
1184b|gyldan wille
1185a|uncran eaferan,
1185b|gif hē þæt eal gemon,
1186a|hwæt wit tō willan
1186b|and tō worð‐myndum
1187a|umbor wesendum ǣr
1187b|ārna gefremedon."
1188a|Hwearf þā bī bence,
1188b|þǣr hyre byre wǣron,
1189a|Hrēðrīc and Hrōðmund,
1189b|and hæleða bearn,
1190a|giogoð ætgædere;
1190b|þǣr se gōda sæt
1191a|Bēowulf Gēata
1191b|be þǣm gebrōðrum twǣm.
1192a|Him wæs ful boren
1192b|and frēond‐laðu
1193a|wordum bewægned
1193b|and wunden gold
1194a|ēstum geēawed,
1194b|earm‐hrēade twā,
1195a|hrægl and hringas,
1195b|heals‐bēaga mǣst
1196a|þāra þe ic on foldan
1196b|gefrægen hæbbe.
1197a|Nǣnigne ic under swegle
1197b|sēlran hȳrde
1198a|hord‐māððum hæleða,
1198b|syððan Hāma ætwæg
1199a|tō þǣre byrhtan byrig
1199b|Brōsinga mene,
1200a|sigle and sinc‐fæt,
1200b|searo‐nīðas fealh
1201a|Eormenrīces,
1201b|gecēas ēcne rǣd.
1202a|Þone hring hæfde
1202b|Higelāc Gēata,
1203a|nefa Swertinges,
1203b|nȳhstan sīðe,
1204a|siððan hē under segne
1204b|sinc ealgode,
1205a|wæl‐rēaf werede;
1205b|hyne Wyrd fornam,
1206a|syððan hē for wlenco
1206b|wēan āhsode,
1207a|fǣhðe tō Frȳsum;
1207b|hē þā frætwe wæg,
1208a|eorclan‐stānas
1208b|ofer ȳða ful,
1209a|rīce þēoden,
1209b|hē under rande gecranc;
1210a|gehwearf þā in Francna fæðm
1210b|feorh cyninges,
1211a|brēost‐gewǣdu
1211b|and se bēah somod:
1212a|wyrsan wīg‐frecan
1212b|wæl rēafedon
1213a|æfter gūð‐sceare,
1213b|Gēata lēode
1214a|hreā‐wīc hēoldon.
1214b|Heal swēge onfēng.
1215a|Wealhþēo maðelode,
1215b|hēo fore þǣm werede spræc:
1216a|"Brūc þisses bēages,
1216b|Bēowulf, lēofa
1217a|hyse, mid hǣle,
1217b|and þisses hrægles nēot
1218a|þēod‐gestrēona,
1218b|and geþēoh tela,
1219a|cen þec mid cræfte
1219b|and þyssum cnyhtum wes
1220a|lāra līðe!
1220b|ic þē þæs lēan geman.
1221a|Hafast þū gefēred,
1221b|þæt þē feor and nēah
1222a|ealne wīde‐ferhð
1222b|weras ehtigað,
1223a|efne swā sīde
1223b|swā sǣ bebūgeð
1224a|windige weallas.
1224b|Wes, þenden þū lifige,
1225a|æðeling ēadig!
1225b|ic þē an tela
1226a|sinc‐gestrēona.
1226b|Bēo þū suna mīnum
1227a|dǣdum gedēfe
1227b|drēam healdende!
1228a|Hēr is ǣghwylc eorl
1228b|ōðrum getrȳwe,
1229a|mōdes milde,
1229b|man‐drihtne hold,
1230a|þegnas syndon geþwǣre,
1230b|þēod eal gearo:
1231a|druncne dryht‐guman,
1231b|dōð swā ic bidde!"
1232a|Ēode þā tō setle.
1232b|Þǣr wæs symbla cyst,
1233a|druncon wīn weras:
1233b|wyrd ne cūðon,
1234a|geō‐sceaft grimme,
1234b|swā hit āgangen wearð
1235a|eorla manegum,
1235b|syððan ǣfen cwōm
1236a|and him Hrōðgār gewāt
1236b|tō hofe sīnum,
1237a|rīce tō ræste.
1237b|Reced weardode
1238a|unrīm eorla,
1238b|swā hīe oft ǣr dydon:
1239a|benc‐þelu beredon,
1239b|hit geond‐brǣded wearð
1240a|beddum and bolstrum.
1240b|Bēor‐scealca sum
1241a|fūs and fǣge
1241b|flet‐ræste gebēag.
1242a|Setton him tō hēafdum
1242b|hilde‐randas,
1243a|bord‐wudu beorhtan;
1243b|þǣr on bence wæs
1244a|ofer æðelinge
1244b|ȳð‐gesēne
1245a|heaðo‐stēapa helm,
1245b|hringed byrne,
1246a|þrec‐wudu þrymlīc.
1246b|Wæs þēaw hyra,
1247a|þæt hīe oft wǣron
1247b|an wīg gearwe,
1248a|gē æt hām gē on herge,
1248b|gē gehwæðer þāra
1249a|efne swylce mǣla,
1249b|swylce hira man‐dryhtne
1250a|þearf gesǣlde;
1250b|wæs sēo þēod tilu.
1251a|Sigon þā tō slǣpe.
1251b|Sum sāre angeald
1252a|ǣfen‐ræste,
1252b|swā him ful‐oft gelamp,
1253a|siððan gold‐sele
1253b|Grendel warode,
1254a|unriht æfnde,
1254b|oð þæt ende becwōm,
1255a|swylt æfter synnum.
1255b|Þæt gesȳne wearð,
1256a|wīd‐cūð werum,
1256b|þætte wrecend þā gȳt
1257a|lifde æfter lāðum,
1257b|lange þrāge
1258a|æfter gūð‐ceare;
1258b|Grendles mōdor,
1259a|ides āglǣc‐wīf
1259b|yrmðe gemunde,
1260a|sē þe wæter‐egesan
1260b|wunian scolde,
1261a|cealde strēamas,
1261b|siððan Cain wearð
1262a|tō ecg‐banan
1262b|āngan brēðer,
1263a|fæderen‐mǣge;
1263b|hē þā fāg gewāt,
1264a|morðre gemearcod
1264b|man‐drēam flēon,
1265a|wēsten warode.
1265b|Þanon wōc fela
1266a|geōsceaft‐gāsta;
1266b|wæs þǣra Grendel sum,
1267a|heoro‐wearh hetelīc,
1267b|sē æt Heorote fand
1268a|wæccendne wer
1268b|wīges bīdan,
1269a|þǣr him āglǣca
1269b|æt‐grǣpe wearð;
1270a|hwæðre hē gemunde
1270b|mægenes strenge,
1271a|gim‐fæste gife,
1271b|þē him god sealde,
1272a|and him tō anwaldan
1272b|āre gelȳfde,
1273a|frōfre and fultum:
1273b|þȳ hē þone fēond ofercwōm,
1274a|gehnǣgde helle gāst:
1274b|þā hē hēan gewāt,
1275a|drēame bedǣled
1275b|dēað‐wīc sēon,
1276a|man‐cynnes fēond.
1276b|And his mōdor þā gȳt
1277a|gīfre and galg‐mōd
1277b|gegān wolde
1278a|sorh‐fulne sīð,
1278b|suna dēað wrecan.
1279a|Cōm þā tō Heorote,
1279b|þǣr Hring‐Dene
1280a|geond þæt sæld swǣfun.
1280b|Þā þǣr sōna wearð
1281a|ed‐hwyrft eorlum,
1281b|siððan inne fealh
1282a|Grendles mōdor;
1282b|wæs se gryre lǣssa
1283a|efne swā micle,
1283b|swā bið mægða cræft,
1284a|wīg‐gryre wīfes
1284b|be wǣpned‐men,
1285a|þonne heoru bunden,
1285b|hamere geþuren,
1286a|sweord swāte fāh
1286b|swīn ofer helme,
1287a|ecgum dyhtig
1287b|andweard scireð.
1288a|Þā wæs on healle
1288b|heard‐ecg togen,
1289a|sweord ofer setlum,
1289b|sīd‐rand manig
1290a|hafen handa fæst;
1290b|helm ne gemunde,
1291a|byrnan sīde,
1291b|þe hine se brōga angeat.
1292a|Hēo wæs on ofste,
1292b|wolde ūt þanon
1293a|fēore beorgan,
1293b|þā hēo onfunden wæs;
1294a|hraðe hēo æðelinga
1294b|ānne hæfde
1295a|fæste befangen,
1295b|þā hēo tō fenne gang;
1296a|sē wæs Hrōðgāre
1296b|hæleða lēofost
1297a|on gesīðes hād
1297b|be sǣm tweonum,
1298a|rīce rand‐wiga,
1298b|þone þe hēo on ræste ābrēat,
1299a|blǣd‐fæstne beorn.
1299b|Næs Bēowulf þǣr,
1300a|ac wæs ōðer in
1300b|ǣr geteohhod
1301a|æfter māððum‐gife
1301b|mǣrum Gēate.
1302a|Hrēam wearð on Heorote.
1302b|Hēo under heolfre genam
1303a|cūðe folme;
1303b|cearu wæs genīwod
1304a|geworden in wīcum:
1304b|ne wæs þæt gewrixle til,
1305a|þæt hīe on bā healfa
1305b|bicgan scoldon
1306a|frēonda fēorum.
1306b|Þā wæs frōd cyning,
1307a|hār hilde‐rinc,
1307b|on hrēon mōde,
1308a|syððan hē aldor‐þegn
1308b|unlyfigendne,
1309a|þone dēorestan
1309b|dēadne wisse.
1310a|Hraðe wæs tō būre
1310b|Bēowulf fetod,
1311a|sigor‐ēadig secg.
1311b|Samod ǣr‐dæge
1312a|ēode eorla sum,
1312b|æðele cempa
1313a|self mid gesīðum,
1313b|þǣr se snottra bād,
1314a|hwæðre him al‐walda
1314b|ǣfre wille
1315a|æfter wēa‐spelle
1315b|wyrpe gefremman.
1316a|Gang þā æfter flōre
1316b|fyrd‐wyrðe man
1317a|mid his hand‐scale
1317b|(heal‐wudu dynede)
1318a|þæt hē þone wīsan
1318b|wordum hnǣgde
1319a|frēan Ingwina;
1319b|frægn gif him wǣre
1320a|æfter nēod‐laðu
1320b|niht getǣse.
1321a|Hrōðgār maðelode,
1321b|helm Scildinga:
1322a|"Ne frīn þū æfter sǣlum!
1322b|Sorh is genīwod
1323a|Denigea lēodum.
1323b|Dēad is Æsc‐here,
1324a|Yrmenlāfes
1324b|yldra brōðor,
1325a|mīn rūn‐wita
1325b|and mīn rǣd‐bora,
1326a|eaxl‐gestealla,
1326b|þonne wē on orlege
1327a|hafelan weredon,
1327b|þonne hniton fēðan,
1328a|eoferas cnysedan;
1328b|swylc scolde eorl wesan
1329a|æðeling ǣr‐gōd,
1329b|swylc Æsc‐here wæs.
1330a|Wearð him on Heorote
1330b|tō hand‐banan
1331a|wæl‐gǣst wǣfre;
1331b|ic ne wāt hwæder
1332a|atol ǣse wlanc
1332b|eft‐sīðas tēah,
1333a|fylle gefrǣgnod.
1333b|Hēo þā fǣhðe wræc,
1334a|þē þū gystran niht
1334b|Grendel cwealdest
1335a|þurh hǣstne hād
1335b|heardum clammum,
1336a|forþan hē tō lange
1336b|lēode mīne
1337a|wanode and wyrde.
1337b|Hē æt wīge gecrang
1338a|ealdres scyldig,
1338b|and nū ōðer cwōm
1339a|mihtig mān‐scaða,
1339b|wolde hyre mǣg wrecan,
1340a|gē feor hafað
1340b|fǣhðe gestǣled,
1341a|þæs þe þincean mæg
1341b|þegne monegum,
1342a|sē þe æfter sinc‐gyfan
1342b|on sefan grēoteð,
1343a|hreðer‐bealo hearde;
1343b|nū sēo hand ligeð,
1344a|sē þe ēow wēl‐hwylcra
1344b|wilna dohte.
1345a|Ic þæt lond‐būend
1345b|lēode mīne
1346a|sele‐rǣdende
1346b|secgan hȳrde,
1347a|þæt hīe gesāwon
1347b|swylce twēgen
1348a|micle mearc‐stapan
1348b|mōras healdan,
1349a|ellor‐gǣstas:
1349b|þǣra ōðer wæs,
1350a|þæs þe hīe gewislīcost
1350b|gewitan meahton,
1351a|idese onlīcnes,
1351b|ōðer earm‐sceapen
1352a|on weres wæstmum
1352b|wræc‐lāstas træd,
1353a|næfne hē wæs māra
1353b|þonne ǣnig man ōðer,
1354a|þone on geār‐dagum
1354b|Grendel nemdon
1355a|fold‐būende:
1355b|nō hīe fæder cunnon,
1356a|hwæðer him ǣnig wæs
1356b|ǣr ācenned
1357a|dyrnra gāsta.
1357b|Hīe dȳgel lond
1358a|warigeað, wulf‐hleoðu,
1358b|windige næssas,
1359a|frēcne fen‐gelād,
1359b|þǣr fyrgen‐strēam
1360a|under næssa genipu
1360b|niðer gewīteð,
1361a|flōd under foldan;
1361b|nis þæt feor heonon
1362a|mīl‐gemearces,
1362b|þæt se mere standeð,
1363a|ofer þǣm hongiað
1363b|hrīmge bearwas,
1364a|wudu wyrtum fæst,
1364b|wæter oferhelmað.
1365a|Þǣr mæg nihta gehwǣm
1365b|nīð‐wundor sēon,
1366a|fȳr on flōde;
1366b|nō þæs frōd leofað
1367a|gumena bearna,
1367b|þæt þone grund wite;
1368a|þēah þe hǣð‐stapa
1368b|hundum geswenced,
1369a|heorot hornum trum
1369b|holt‐wudu sēce,
1370a|feorran geflȳmed,
1370b|ǣr hē feorh seleð,
1371a|aldor on ōfre,
1371b|ǣr hē in wille,
1372a|hafelan hȳdan.
1372b|Nis þæt hēoru stōw:
1373a|þonon ȳð‐geblond
1373b|up āstīgeð
1374a|won tō wolcnum,
1374b|þonne wind styreð
1375a|lāð gewidru,
1375b|oð þæt lyft drysmað,
1376a|roderas rēotað.
1376b|Nū is rǣd gelang
1377a|eft æt þē ānum!
1377b|Eard gīt ne const,
1378a|frēcne stōwe,
1378b|þǣr þū findan miht
1379a|sinnigne secg:
1379b|sēc gif þū dyrre!
1380a|Ic þē þā fǣhðe
1380b|fēo lēanige,
1381a|eald‐gestrēonum,
1381b|swā ic ǣr dyde,
1382a|wundnum golde,
1382b|gyf þū on weg cymest."
1383a|Bēowulf maðelode,
1383b|bearn Ecgþēowes:
1384a|"Ne sorga, snotor guma!
1384b|sēlre bið ǣghwǣm,
1385a|þæt hē his frēond wrece,
1385b|þonne hē fela murne;
1386a|ūre ǣghwylc sceal
1386b|ende gebīdan
1387a|worolde līfes;
1387b|wyrce sē þe mōte
1388a|dōmes ǣr dēaðe!
1388b|þæt bið driht‐guman
1389a|unlifgendum
1389b|æfter sēlest.
1390a|Ārīs, rīces weard;
1390b|uton hraðe fēran,
1391a|Grendles māgan
1391b|gang scēawigan!
1392a|Ic hit þē gehāte:
1392b|nō hē on helm losað,
1393a|nē on foldan fæðm,
1393b|nē on fyrgen‐holt,
1394a|nē on gyfenes grund,
1394b|gā þǣr hē wille.
1395a|Þȳs dōgor þū
1395b|geþyld hafa
1396a|wēana gehwylces,
1396b|swā ic þē wēne tō!"
1397a|Āhlēop þā se gomela,
1397b|gode þancode,
1398a|mihtigan drihtne,
1398b|þæs se man gespræc.
1399a|Þā wæs Hrōðgāre
1399b|hors gebǣted,
1400a|wicg wunden‐feax.
1400b|Wīsa fengel
1401a|geatolīc gengde;
1401b|gum‐fēða stōp
1402a|lind‐hæbbendra.
1402b|Lāstas wǣron
1403a|æfter wald‐swaðum
1403b|wīde gesȳne,
1404a|gang ofer grundas;
1404b|gegnum fōr þā
1405a|ofer myrcan mōr,
1405b|mago‐þegna bær
1406a|þone sēlestan
1406b|sāwol‐lēasne,
1407a|þāra þe mid Hrōðgāre
1407b|hām eahtode.
1408a|Ofer‐ēode þā
1408b|æðelinga bearn
1409a|stēap stān‐hliðo,
1409b|stīge nearwe,
1410a|enge ān‐paðas,
1410b|un‐cūð gelād,
1411a|neowle næssas,
1411b|nicor‐hūsa fela;
1412a|hē fēara sum
1412b|beforan gengde
1413a|wīsra monna,
1413b|wong scēawian,
1414a|oð þæt hē fǣringa
1414b|fyrgen‐bēamas
1415a|ofer hārne stān
1415b|hleonian funde,
1416a|wyn‐lēasne wudu;
1416b|wæter under stōd
1417a|drēorig and gedrēfed.
1417b|Denum eallum wæs,
1418a|winum Scyldinga,
1418b|weorce on mōde,
1419a|tō geþolianne
1419b|þegne monegum,
1420a|oncȳð eorla gehwǣm,
1420b|syððan Æsc‐heres
1421a|on þām holm‐clife
1421b|hafelan mētton.
1422a|Flōd blōde wēol
1422b|(folc tō sǣgon)
1423a|hātan heolfre.
1423b|Horn stundum song
1424a|fūslīc fyrd‐lēoð.
1424b|Fēða eal gesæt;
1425a|gesāwon þā æfter wætere
1425b|wyrm‐cynnes fela,
1426a|sellīce sǣ‐dracan
1426b|sund cunnian,
1427a|swylce on næs‐hleoðum
1427b|nicras licgean,
1428a|þā on undern‐mǣl
1428b|oft bewitigað
1429a|sorh‐fulne sīð
1429b|on segl‐rāde,
1430a|wyrmas and wil‐dēor;
1430b|hīe on weg hruron
1431a|bitere and gebolgne,
1431b|bearhtm ongeāton,
1432a|gūð‐horn galan.
1432b|Sumne Gēata lēod
1433a|of flān‐bogan
1433b|fēores getwǣfde,
1434a|ȳð‐gewinnes,
1434b|þæt him on aldre stōd
1435a|here‐strǣl hearda;
1435b|hē on holme wæs
1436a|sundes þē sǣnra,
1436b|þē hyne swylt fornam.
1437a|Hræðe wearð on ȳðum
1437b|mid eofer‐sprēotum
1438a|heoro‐hōcyhtum
1438b|hearde genearwod,
1439a|nīða genǣged
1439b|and on næs togen
1440a|wundorlīc wǣg‐bora;
1440b|weras scēawedon
1441a|gryrelīcne gist.
1441b|Gyrede hine Bēowulf
1442a|eorl‐gewǣdum,
1442b|nalles for ealdre mearn:
1443a|scolde here‐byrne
1443b|hondum gebrōden,
1444a|sīd and searo‐fāh,
1444b|sund cunnian,
1445a|sēo þe bān‐cofan
1445b|beorgan cūðe,
1446a|þæt him hilde‐grāp
1446b|hreðre ne mihte,
1447a|eorres inwit‐feng,
1447b|aldre gesceððan;
1448a|ac se hwīta helm
1448b|hafelan werede,
1449a|sē þe mere‐grundas
1449b|mengan scolde,
1450a|sēcan sund‐gebland
1450b|since geweorðad,
1451a|befongen frēa‐wrāsnum,
1451b|swā hine fyrn‐dagum
1452a|worhte wǣpna smið,
1452b|wundrum tēode,
1453a|besette swīn‐līcum,
1453b|þæt hine syððan nō
1454a|brond nē beado‐mēcas
1454b|bītan ne meahton.
1455a|Næs þæt þonne mǣtost
1455b|mægen‐fultuma,
1456a|þæt him on þearfe lāh
1456b|þyle Hrōðgāres;
1457a|wæs þǣm hæft‐mēce
1457b|Hrunting nama,
1458a|þæt wæs ān foran
1458b|eald‐gestrēona;
1459a|ecg wæs īren
1459b|āter‐tēarum fāh,
1460a|āhyrded heaðo‐swāte;
1460b|nǣfre hit æt hilde ne swāc
1461a|manna ǣngum
1461b|þāra þe hit mid mundum bewand,
1462a|sē þe gryre‐sīðas
1462b|gegān dorste,
1463a|folc‐stede fāra;
1463b|næs þæt forma sīð,
1464a|þæt hit ellen‐weorc
1464b|æfnan scolde.
1465a|Hūru ne gemunde
1465b|mago Ecglāfes
1466a|eafoðes cræftig,
1466b|þæt hē ǣr gespræc
1467a|wīne druncen,
1467b|þā hē þæs wǣpnes onlāh
1468a|sēlran sweord‐frecan:
1468b|selfa ne dorste
1469a|under ȳða gewin
1469b|aldre genēðan,
1470a|driht‐scype drēogan;
1470b|þǣr hē dōme forlēas,
1471a|ellen‐mǣrðum.
1471b|Ne wæs þǣm ōðrum swā,
1472a|syððan hē hine tō gūðe
1472b|gegyred hæfde.
1473a|Bēowulf maðelode,
1473b|bearn Ecgþēowes:
1474a|"geþenc nū, se mǣra
1474b|maga Healfdenes,
1475a|snottra fengel,
1475b|nū ic eom sīðes fūs,
1476a|gold‐wine gumena,
1476b|hwæt wit geō sprǣcon,
1477a|gif ic æt þearfe
1477b|þīnre scolde
1478a|aldre linnan,
1478b|þæt þū mē ā wǣre
1479a|forð‐gewitenum
1479b|on fæder stǣle;
1480a|wes þū mund‐bora mīnum
1480b|mago‐þegnum,
1481a|hond‐gesellum,
1481b|gif mec hild nime:
1482a|swylce þū þā mādmas,
1482b|þē þū mē sealdest,
1483a|Hrōðgār lēofa,
1483b|Higelāce onsend.
1484a|Mæg þonne on þǣm golde ongitan
1484b|Gēata dryhten,
1485a|gesēon sunu Hrēðles,
1485b|þonne hē on þæt sinc starað,
1486a|þæt ic gum‐cystum
1486b|gōdne funde
1487a|bēaga bryttan,
1487b|brēac þonne mōste.
1488a|And þū Unferð lǣt
1488b|ealde lāfe,
1489a|wrǣtlīc wǣg‐sweord
1489b|wīd‐cūðne man
1490a|heard‐ecg habban;
1490b|ic mē mid Hruntinge
1491a|dōm gewyrce,
1491b|oððe mec dēað nimeð."
1492a|Æfter þǣm wordum
1492b|Weder‐Gēata lēod
1493a|efste mid elne,
1493b|nalas andsware
1494a|bīdan wolde;
1494b|brim‐wylm onfēng
1495a|hilde‐rince.
1495b|Þā wæs hwīl dæges,
1496a|ǣr hē þone grund‐wong
1496b|ongytan mehte.
1497a|Sōna þæt onfunde,
1497b|sē þe flōda begong
1498a|heoro‐gīfre behēold
1498b|hund missēra,
1499a|grim and grǣdig,
1499b|þæt þǣr gumena sum
1500a|æl‐wihta eard
1500b|ufan cunnode.
1501a|Grāp þā tōgēanes,
1501b|gūð‐rinc gefēng
1502a|atolan clommum;
1502b|nō þȳ ǣr in gescōd
1503a|hālan līce:
1503b|hring ūtan ymb‐bearh,
1504a|þæt hēo þone fyrd‐hom
1504b|þurh‐fōn ne mihte,
1505a|locene leoðo‐syrcan
1505b|lāðan fingrum.
1506a|Bær þā sēo brim‐wylf,
1506b|þā hēo tō botme cōm,
1507a|hringa þengel
1507b|tō hofe sīnum,
1508a|swā hē ne mihte nō
1508b|(hē þæs mōdig wæs)
1509a|wǣpna gewealdan,
1509b|ac hine wundra þæs fela
1510a|swencte on sunde,
1510b|sǣ‐dēor monig
1511a|hilde‐tūxum
1511b|here‐syrcan bræc,
1512a|ēhton āglǣcan.
1512b|Þā se eorl ongeat,
1513a|þæt hē in nið‐sele
1513b|nāt‐hwylcum wæs,
1514a|þǣr him nǣnig wæter
1514b|wihte ne sceðede,
1515a|nē him for hrōf‐sele
1515b|hrīnan ne mehte
1516a|fǣr‐gripe flōdes:
1516b|fȳr‐lēoht geseah,
1517a|blācne lēoman
1517b|beorhte scīnan.
1518a|Ongeat þā se gōda
1518b|grund‐wyrgenne,
1519a|mere‐wīf mihtig;
1519b|mægen‐rǣs forgeaf
1520a|hilde‐bille,
1520b|hond swenge ne oftēah,
1521a|þæt hire on hafelan
1521b|hring‐mǣl āgōl
1522a|grǣdig gūð‐lēoð.
1522b|Þā se gist onfand,
1523a|þæt se beado‐lēoma
1523b|bītan nolde,
1524a|aldre sceððan,
1524b|ac sēo ecg geswāc
1525a|þēodne æt þearfe:
1525b|þolode ǣr fela
1526a|hond‐gemōta,
1526b|helm oft gescær,
1527a|fǣges fyrd‐hrægl:
1527b|þæt wæs forma sīð
1528a|dēorum māðme,
1528b|þæt his dōm ālæg.
1529a|Eft wæs ān‐rǣd,
1529b|nalas elnes læt,
1530a|mǣrða gemyndig
1530b|mǣg Hygelāces;
1531a|wearp þā wunden‐mǣl
1531b|wrǣttum gebunden
1532a|yrre ōretta,
1532b|þæt hit on eorðan læg,
1533a|stīð and stȳl‐ecg;
1533b|strenge getruwode,
1534a|mund‐gripe mægenes.
1534b|Swā sceal man dōn,
1535a|þonne hē æt gūðe
1535b|gegān þenceð
1536a|longsumne lof,
1536b|nā ymb his līf cearað.
1537a|Gefēng þā be eaxle
1537b|(nalas for fǣhðe mearn)
1538a|Gūð‐Gēata lēod
1538b|Grendles mōdor;
1539a|brægd þā beadwe heard,
1539b|þā hē gebolgen wæs,
1540a|feorh‐genīðlan,
1540b|þæt hēo on flet gebēah.
1541a|Hēo him eft hraðe
1541b|and‐lēan forgeald
1542a|grimman grāpum
1542b|and him tōgēanes fēng;
1543a|oferwearp þā wērig‐mōd
1543b|wigena strengest,
1544a|fēðe‐cempa,
1544b|þæt hē on fylle wearð.
1545a|Ofsæt þā þone sele‐gyst
1545b|and hyre seaxe getēah,
1546a|brād and brūn‐ecg
1546b|wolde hire bearn wrecan,
1547a|āngan eaferan.
1547b|Him on eaxle læg
1548a|brēost‐net brōden;
1548b|þæt gebearh fēore,
1549a|wið ord and wið ecge
1549b|ingang forstōd.
1550a|Hæfde þā forsīðod
1550b|sunu Ecgþēowes
1551a|under gynne grund,
1551b|Gēata cempa,
1552a|nemne him heaðo‐byrne
1552b|helpe gefremede,
1553a|here‐net hearde,
1553b|and hālig god
1554a|gewēold wīg‐sigor,
1554b|wītig drihten;
1555a|rodera rǣdend
1555b|hit on ryht gescēd,
1556a|ȳðelīce
1556b|syððan hē eft āstōd.
1557a|Geseah þā on searwum
1557b|sige‐ēadig bil,
1558a|eald sweord eotenisc
1558b|ecgum þȳhtig,
1559a|wigena weorð‐mynd:
1559b|þæt wæs wǣpna cyst,
1560a|būton hit wæs māre
1560b|þonne ǣnig mon ōðer
1561a|tō beadu‐lāce
1561b|ætberan meahte
1562a|gōd and geatolīc
1562b|gīganta geweorc.
1563a|Hē gefēng þā fetel‐hilt,
1563b|freca Scildinga,
1564a|hrēoh and heoro‐grim
1564b|hring‐mǣl gebrægd,
1565a|aldres orwēna,
1565b|yrringa slōh,
1566a|þæt hire wið halse
1566b|heard grāpode,
1567a|bān‐hringas bræc,
1567b|bil eal þurh‐wōd
1568a|fǣgne flǣsc‐homan,
1568b|hēo on flet gecrong;
1569a|sweord wæs swātig,
1569b|secg weorce gefeh.
1570a|Līxte se lēoma,
1570b|lēoht inne stōd,
1571a|efne swā of hefene
1571b|hādre scīneð
1572a|rodores candel.
1572b|Hē æfter recede wlāt,
1573a|hwearf þā be wealle,
1573b|wǣpen hafenade
1574a|heard be hiltum
1574b|Higelāces þegn,
1575a|yrre and ān‐rǣd.
1575b|Næs sēo ecg fracod
1576a|hilde‐rince,
1576b|ac hē hraðe wolde
1577a|Grendle forgyldan
1577b|gūð‐rǣsa fela
1578a|þāra þe hē geworhte
1578b|tō West‐Denum
1579a|oftor micle
1579b|þonne on ǣnne sīð,
1580a|þonne hē Hrōðgāres
1580b|heorð‐genēatas
1581a|slōh on sweofote,
1581b|slǣpende fræt
1582a|folces Denigea
1582b|fȳf‐tȳne men
1583a|and ōðer swylc
1583b|ūt of‐ferede,
1584a|lāðlīcu lāc.
1584b|Hē him þæs lēan forgeald,
1585a|rēðe cempa,
1585b|tō þæs þe hē on ræste geseah
1586a|gūð‐wērigne
1586b|Grendel licgan,
1587a|aldor‐lēasne,
1587b|swā him ǣr gescōd
1588a|hild æt Heorote;
1588b|hrā wīde sprong,
1589a|syððan hē æfter dēaðe
1589b|drepe þrowade,
1590a|heoro‐sweng heardne,
1590b|and hine þā hēafde becearf,
1591a|Sōna þæt gesāwon
1591b|snottre ceorlas,
1592a|þā þe mid Hrōðgāre
1592b|on holm wliton,
1593a|þæt wæs ȳð‐geblond
1593b|eal gemenged,
1594a|brim blōde fāh:
1594b|blonden‐feaxe
1595a|gomele ymb gōdne
1595b|ongeador sprǣcon,
1596a|þæt hig þæs æðelinges
1596b|eft ne wēndon,
1597a|þæt hē sige‐hrēðig
1597b|sēcean cōme
1598a|mǣrne þēoden;
1598b|þā þæs monige gewearð,
1599a|þæt hine sēo brim‐wylf
1599b|ābroten hæfde.
1600a|Þā cōm nōn dæges.
1600b|Næs ofgēafon
1601a|hwate Scyldingas;
1601b|gewāt him hām þonon
1602a|gold‐wine gumena.
1602b|Gistas sētan,
1603a|mōdes sēoce,
1603b|and on mere staredon,
1604a|wiston and ne wēndon,
1604b|þæt hīe heora wine‐drihten
1605a|selfne gesāwon.
1605b|Þā þæt sweord ongan
1606a|æfter heaðo‐swāte
1606b|hilde‐gicelum
1607a|wīg‐bil wanian;
1607b|þæt wæs wundra sum,
1608a|þæt hit eal gemealt
1608b|īse gelīcost,
1609a|þonne forstes bend
1609b|fæder onlǣteð,
1610a|onwindeð wæl‐rāpas,
1610b|sē þe geweald hafað
1611a|sǣla and mǣla;
1611b|þæt is sōð metod.
1612a|Ne nom hē in þǣm wīcum,
1612b|Weder‐Gēata lēod,
1613a|māðm‐ǣhta mā,
1613b|þēh hē þǣr monige geseah,
1614a|būton þone hafelan
1614b|and þā hilt somod,
1615a|since fāge;
1615b|sweord ǣr gemealt,
1616a|forbarn brōden mǣl:
1616b|wæs þæt blōd tō þæs hāt,
1617a|ǣttren ellor‐gǣst,
1617b|sē þǣr inne swealt.
1618a|Sōna wæs on sunde,
1618b|sē þe ǣr æt sæcce gebād
1619a|wīg‐hryre wrāðra,
1619b|wæter up þurh‐dēaf;
1620a|wǣron ȳð‐gebland
1620b|eal gefǣlsod,
1621a|ēacne eardas,
1621b|þā se ellor‐gāst
1622a|oflēt līf‐dagas
1622b|and þās lǣnan gesceaft.
1623a|Cōm þā tō lande
1623b|lid‐manna helm
1624a|swīð‐mōd swymman,
1624b|sǣ‐lāce gefeah,
1625a|mægen‐byrðenne
1625b|þāra þe hē him mid hæfde.
1626a|Ēodon him þā tōgēanes,
1626b|gode þancodon,
1627a|þrȳðlīc þegna hēap,
1627b|þēodnes gefēgon,
1628a|þæs þe hī hyne gesundne
1628b|gesēon mōston.
1629a|Þā wæs of þǣm hrōran
1629b|helm and byrne
1630a|lungre ālȳsed:
1630b|lagu drūsade,
1631a|wæter under wolcnum,
1631b|wæl‐drēore fāg.
1632a|Fērdon forð þonon
1632b|fēðe‐lāstum
1633a|ferhðum fægne,
1633b|fold‐weg mǣton,
1634a|cūðe strǣte;
1634b|cyning‐balde men
1635a|from þǣm holm‐clife
1635b|hafelan bǣron
1636a|earfoðlīce
1636b|heora ǣghwæðrum
1637a|fela‐mōdigra:
1637b|fēower scoldon
1638a|on ðæm wæl‐stenge
1638b|weorcum geferian
1639a|tō þǣm gold‐sele
1639b|Grendles hēafod,
1640a|oð þæt semninga
1640b|tō sele cōmon
1641a|frome fyrd‐hwate
1641b|fēower‐tȳne
1642a|Gēata gongan;
1642b|gum‐dryhten mid
1643a|mōdig on gemonge
1643b|meodo‐wongas træd.
1644a|Þā cōm in gān
1644b|ealdor þegna,
1645a|dǣd‐cēne mon
1645b|dōme gewurðad,
1646a|hæle hilde‐dēor.
1646b|Hrōðgār grētan:
1647a|Þā wæs be feaxe
1647b|on flet boren
1648a|Grendles hēafod,
1648b|þǣr guman druncon,
1649a|egeslīc for eorlum
1649b|and þǣre idese mid:
1650a|wlite‐sēon wrǣtlīc
1650b|weras onsāwon.
1651a|Bēowulf maðelode,
1651b|bearn Ecgþēowes:
1652a|"Hwæt! wē þē þās sǣ‐lāc,
1652b|sunu Healfdenes,
1653a|lēod Scyldinga,
1653b|lustum brōhton,
1654a|tīres tō tācne,
1654b|þē þū hēr tō lōcast.
1655a|Ic þæt unsōfte
1655b|ealdre gedīgde:
1656a|wigge under wætere
1656b|weorc genēðde
1657a|earfoðlīce,
1657b|æt‐rihte wæs
1658a|gūð getwǣfed,
1658b|nymðe mec god scylde.
1659a|Ne meahte ic æt hilde
1659b|mid Hruntinge
1660a|wiht gewyrcan,
1660b|þēah þæt wǣpen duge,
1661a|ac mē geūðe
1661b|ylda waldend,
1662a|þæt ic on wāge geseah
1662b|wlitig hangian
1663a|eald sweord ēacen
1663b|(oftost wīsode
1664a|winigea lēasum)
1664b|þæt ic þȳ wǣpne gebrǣ.
1665a|Ofslōh þā æt þǣre sæcce
1665b|(þā mē sǣl āgeald)
1666a|hūses hyrdas.
1666b|Þā þæt hilde‐bil
1667a|forbarn, brogden mǣl,
1667b|swā þæt blōd gesprang,
1668a|hātost heaðo‐swāta:
1668b|ic þæt hilt þanan
1669a|fēondum ætferede;
1669b|fyren‐dǣda wræc,
1670a|dēað‐cwealm Denigea,
1670b|swā hit gedēfe wæs.
1671a|Ic hit þē þonne gehāte,
1671b|þæt þū on Heorote mōst
1672a|sorh‐lēas swefan
1672b|mid þīnra secga gedryht,
1673a|and þegna gehwylc
1673b|þīnra lēoda,
1674a|duguðe and iogoðe,
1674b|þæt þū him ondrǣdan ne þearft,
1675a|þēoden Scyldinga,
1675b|on þā healfe,
1676a|aldor‐bealu eorlum,
1676b|swā þū ǣr dydest."
1677a|Þā wæs gylden hilt
1677b|gamelum rince.
1678a|hārum hild‐fruman,
1678b|on hand gyfen,
1679a|enta ǣr‐geweorc,
1679b|hit on ǣht gehwearf
1680a|æfter dēofla hryre
1680b|Denigea frēan,
1681a|wundor‐smiða geweorc,
1681b|and þā þās worold ofgeaf
1682a|grom‐heort guma,
1682b|godes andsaca,
1683a|morðres scyldig,
1683b|and his mōdor ēac;
1684a|on geweald gehwearf
1684b|worold‐cyninga
1685a|þǣm sēlestan
1685b|be sǣm twēonum
1686a|þāra þe on Sceden‐igge
1686b|sceattas dǣlde.
1687a|Hrōðgār maðelode,
1687b|hylt scēawode,
1688a|ealde lāfe,
1688b|on þǣm wæs ōr writen
1689a|fyrn‐gewinnes:
1689b|syððan flōd ofslōh,
1690a|gifen gēotende,
1690b|gīganta cyn,
1691a|frēcne gefērdon:
1691b|þæt wæs fremde þēod
1692a|ēcean dryhtne,
1692b|him þæs ende‐lēan
1693a|þurh wæteres wylm
1693b|waldend sealde.
1694a|Swā wæs on þǣm scennum
1694b|scīran goldes
1695a|þurh rūn‐stafas
1695b|rihte gemearcod,
1696a|geseted and gesǣd,
1696b|hwām þæt sweord geworht,
1697a|īrena cyst
1697b|ǣrest wǣre,
1698a|wreoðen‐hilt and wyrm‐fāh.
1698b|þā se wīsa spræc
1699a|sunu Healfdenes
1699b|(swīgedon ealle):
1700a|"Þæt lā mæg secgan,
1700b|sē þe sōð and riht
1701a|fremeð on folce,
1701b|(feor eal gemon
1702a|eald ēðel‐weard),
1702b|þæt þes eorl wǣre
1703a|geboren betera!
1703b|Blǣd is ārǣred
1704a|geond wīd‐wegas,
1704b|wine mīn Bēowulf,
1705a|þīn ofer þēoda gehwylce.
1705b|Eal þū hit geþyldum healdest,
1706a|mægen mid mōdes snyttrum.
1706b|Ic þē sceal mīne gelǣstan
1707a|frēode, swā wit furðum sprǣcon;
1707b|þū scealt tō frōfre weorðan
1708a|eal lang‐twidig
1708b|lēodum þīnum,
1709a|hæleðum tō helpe.
1709b|Ne wearð Heremōd swā
1710a|eaforum Ecgwelan,
1710b|Ār‐Scyldingum;
1711a|ne gewēox hē him tō willan,
1711b|ac tō wæl‐fealle
1712a|and tō dēað‐cwalum
1712b|Deniga lēodum;
1713a|brēat bolgen‐mōd
1713b|bēod‐genēatas,
1714a|eaxl‐gesteallan,
1714b|oð þæt hē āna hwearf,
1715a|mǣre þēoden.
1715b|mon‐drēamum from:
1716a|þēah þe hine mihtig god
1716b|mægenes wynnum,
1717a|eafeðum stēpte,
1717b|ofer ealle men
1718a|forð gefremede,
1718b|hwæðere him on ferhðe grēow
1719a|brēost‐hord blōd‐rēow:
1719b|nallas bēagas geaf
1720a|Denum æfter dōme;
1720b|drēam‐lēas gebād,
1721a|þæt hē þæs gewinnes
1721b|weorc þrowade,
1722a|lēod‐bealo longsum.
1722b|Þū þē lǣr be þon,
1723a|gum‐cyste ongit!
1723b|ic þis gid be þē
1724a|āwræc wintrum frōd.
1724b|Wundor is tō secganne,
1725a|hū mihtig god
1725b|manna cynne
1726a|þurh sīdne sefan
1726b|snyttru bryttað,
1727a|eard and eorl‐scipe,
1727b|hē āh ealra geweald.
1728a|Hwīlum hē on lufan
1728b|lǣteð hworfan
1729a|monnes mōd‐geþonc
1729b|mǣran cynnes,
1730a|seleð him on ēðle
1730b|eorðan wynne,
1731a|tō healdanne
1731b|hlēo‐burh wera,
1732a|gedēð him swā gewealdene
1732b|worolde dǣlas,
1733a|sīde rīce,
1733b|þæt hē his selfa ne mæg
1734a|for his un‐snyttrum
1734b|ende geþencean;
1735a|wunað hē on wiste,
1735b|nō hine wiht dweleð,
1736a|ādl nē yldo,
1736b|nē him inwit‐sorh
1737a|on sefan sweorceð,
1737b|nē gesacu ōhwǣr,
1738a|ecg‐hete ēoweð,
1738b|ac him eal worold
1739a|wendeð on willan;
1739b|hē þæt wyrse ne con,
1740a|oð þæt him on innan
1740b|ofer‐hygda dǣl
1741a|weaxeð and wridað,
1741b|þonne se weard swefeð,
1742a|sāwele hyrde:
1742b|bið se slǣp tō fæst,
1743a|bisgum gebunden,
1743b|bona swīðe nēah,
1744a|sē þe of flān‐bogan
1744b|fyrenum scēoteð.
1745a|"Þonne bið on hreðre
1745b|under helm drepen
1746a|biteran strǣle:
1746b|him bebeorgan ne con
1747a|wom wundor‐bebodum
1747b|wergan gāstes;
1748a|þinceð him tō lȳtel,
1748b|þæt hē tō lange hēold,
1749a|gȳtsað grom‐hȳdig,
1749b|nallas on gylp seleð
1750a|fǣtte bēagas
1750b|and hē þā forð‐gesceaft
1751a|forgyteð and forgȳmeð,
1751b|þæs þe him ǣr god sealde
1752a|wuldres waldend,
1752b|weorð‐mynda dǣl.
1753a|Hit on ende‐stæf
1753b|eft gelimpeð,
1754a|þæt se līc‐homa
1754b|lǣne gedrēoseð,
1755a|fǣge gefealleð;
1755b|fēhð ōðer tō,
1756a|sē þe unmurnlīce
1756b|mādmas dǣleð,
1757a|eorles ǣr‐gestrēon,
1757b|egesan ne gȳmeð.
1758a|Bebeorh þē þone bealo‐nīð,
1758b|Bēowulf lēofa,
1759a|secg se betsta,
1759b|and þē þæt sēlre gecēos,
1760a|ēce rǣdas;
1760b|oferhȳda ne gȳm,
1761a|mǣre cempa!
1761b|Nū is þīnes mægnes blǣd
1762a|āne hwīle;
1762b|eft sōna bið,
1763a|þæt þec ādl oððe ecg
1763b|eafoðes getwǣfeð,
1764a|oððe fȳres feng
1764b|oððe flōdes wylm,
1765a|oððe gripe mēces
1765b|oððe gāres fliht,
1766a|oððe atol yldo,
1766b|oððe ēagena bearhtm
1767a|forsiteð and forsworceð;
1767b|semninga bið,
1768a|þæt þec, dryht‐guma,
1768b|dēað oferswȳðeð.
1769a|Swā ic Hring‐Dena
1769b|hund missēra
1770a|wēold under wolcnum,
1770b|and hig wigge belēac
1771a|manigum mǣgða
1771b|geond þysne middan‐geard,
1772a|æscum and ecgum,
1772b|þæt ic mē ǣnigne
1773a|under swegles begong
1773b|gesacan ne tealde.
1774a|Hwæt! mē þæs on ēðle
1774b|edwenden cwōm,
1775a|gyrn æfter gomene,
1775b|seoððan Grendel wearð,
1776a|eald‐gewinna,
1776b|in‐genga mīn:
1777a|ic þǣre sōcne
1777b|singāles wæg
1778a|mōd‐ceare micle.
1778b|Þæs sig metode þanc,
1779a|ēcean drihtne,
1779b|þæs þe ic on aldre gebād,
1780a|þæt ic on þone hafelan
1780b|heoro‐drēorigne
1781a|ofer eald gewin
1781b|ēagum starige!
1782a|Gā nū tō setle,
1782b|symbel‐wynne drēoh
1783a|wīgge weorðad:
1783b|unc sceal worn fela
1784a|māðma gemǣnra,
1784b|siððan morgen bið."
1785a|Gēat wæs glæd‐mōd,
1785b|gēong sōna tō,
1786a|setles nēosan,
1786b|swā se snottra heht.
1787a|Þā wæs eft swā ǣr
1787b|ellen‐rōfum,
1788a|flet‐sittendum
1788b|fægere gereorded
1789a|nīowan stefne.
1789b|Niht‐helm geswearc
1790a|deorc ofer dryht‐gumum.
1790b|Duguð eal ārās;
1791a|wolde blonden‐feax
1791b|beddes nēosan,
1792a|gamela Scylding.
1792b|Gēat ungemetes wēl,
1793a|rōfne rand‐wigan
1793b|restan lyste:
1794a|sōna him sele‐þegn
1794b|sīðes wērgum,
1795a|feorran‐cundum
1795b|forð wīsade,
1796a|se for andrysnum
1796b|ealle beweotede
1797a|þegnes þearfe,
1797b|swylce þȳ dōgore
1798a|hēaðo‐līðende
1798b|habban scoldon.
1799a|Reste hine þā rūm‐heort;
1799b|reced hlīfade
1800a|gēap and gold‐fāh,
1800b|gæst inne swæf,
1801a|oð þæt hrefn blaca
1801b|heofones wynne
1802a|blīð‐heort bodode.
1802b|Þā cōm beorht sunne
1803a|scacan ofer grundas;
1803b|scaðan ōnetton,
1804a|wǣron æðelingas
1804b|eft tō lēodum
1805a|fūse tō farenne,
1805b|wolde feor þanon
1806a|cuma collen‐ferhð
1806b|cēoles nēosan.
1807a|Heht þā se hearda
1807b|Hrunting beran,
1808a|sunu Ecglāfes,
1808b|heht his sweord niman,
1809a|lēoflīc īren;
1809b|sægde him þæs lēanes þanc,
1810a|cwæð hē þone gūð‐wine
1810b|gōdne tealde,
1811a|wīg‐cræftigne,
1811b|nales wordum lōg
1812a|mēces ecge:
1812b|þæt wæs mōdig secg.
1813a|And þā sīð‐frome
1813b|searwum gearwe
1814a|wīgend wǣron,
1814b|ēode weorð Denum
1815a|æðeling tō yppan,
1815b|þǣr se ōðer wæs
1816a|hæle hilde‐dēor,
1816b|Hrōðgār grētte.
1817a|Bēowulf maðelode,
1817b|bearn Ecgþēowes:
1818a|"Nū wē sǣ‐līðend
1818b|secgan wyllað
1819a|feorran cumene,
1819b|þæt wē fundiað
1820a|Higelāc sēcan.
1820b|Wǣron hēr tela
1821a|willum bewenede;
1821b|þū ūs wēl dohtest.
1822a|Gif ic þonne on eorðan
1822b|ōwihte mæg
1823a|þīnre mōd‐lufan
1823b|māran tilian,
1824a|gumena dryhten,
1824b|þonne ic gȳt dyde,
1825a|gūð‐geweorca
1825b|ic bēo gearo sōna.
1826a|Gif ic þæt gefricge
1826b|ofer flōda begang,
1827a|þæt þec ymbe‐sittend
1827b|egesan þȳwað,
1828a|swā þec hetende
1828b|hwīlum dydon,
1829a|ic þē þūsenda
1829b|þegna bringe,
1830a|hæleða tō helpe.
1830b|Ic on Higelāce wāt,
1831a|Gēata dryhten,
1831b|þēah þe hē geong sȳ,
1832a|folces hyrde,
1832b|þæt hē mec fremman wile
1833a|wordum and worcum,
1833b|þæt ic þē wēl herige,
1834a|and þē tō gēoce
1834b|gār‐holt bere
1835a|mægenes fultum,
1835b|þǣr þē bið manna þearf;
1836a|gif him þonne Hrēðrīc
1836b|tō hofum Gēata
1837a|geþingeð, þēodnes bearn,
1837b|hē mæg þǣr fela
1838a|frēonda findan:
1838b|feor‐cȳððe bēoð
1839a|sēlran gesōhte
1839b|þǣm þe him selfa dēah."
1840a|Hrōðgār maðelode
1840b|him on andsware:
1841a|"Þē þā word‐cwydas
1841b|wittig drihten
1842a|on sefan sende!
1842b|ne hȳrde ic snotorlīcor
1843a|on swā geongum feore
1843b|guman þingian:
1844a|þū eart mægenes strang
1844b|and on mōde frōd,
1845a|wīs word‐cwida.
1845b|Wēn ic talige,
1846a|gif þæt gegangeð,
1846b|þæt þe gār nymeð,
1847a|hild heoru‐grimme
1847b|Hrēðles eaferan,
1848a|ādl oððe īren
1848b|ealdor þīnne,
1849a|folces hyrde,
1849b|and þū þīn feorh hafast,
1850a|þæt þe Sǣ‐Gēatas
1850b|sēlran næbben
1851a|tō gecēosenne
1851b|cyning ǣnigne,
1852a|hord‐weard hæleða,
1852b|gif þū healdan wylt
1853a|māga rīce.
1853b|Mē þīn mōd‐sefa
1854a|līcað leng swā wēl,
1854b|lēofa Bēowulf:
1855a|hafast þū gefēred,
1855b|þæt þām folcum sceal,
1856a|Gēata lēodum
1856b|and Gār‐Denum
1857a|sib gemǣnum
1857b|and sacu restan,
1858a|inwit‐nīðas,
1858b|þē hīe ǣr drugon;
1859a|wesan, þenden ic wealde
1859b|wīdan rīces,
1860a|māðmas gemǣne,
1860b|manig ōðerne
1861a|gōdum gegrētan
1861b|ofer ganotes bæð;
1862a|sceal hring‐naca
1862b|ofer hēaðu bringan
1863a|lāc and luf‐tācen.
1863b|Ic þā lēode wāt
1864a|gē wið fēond gē wið frēond
1864b|fæste geworhte
1865a|ǣghwæs untǣle
1865b|ealde wīsan."
1866a|Þā gīt him eorla hlēo
1866b|inne gesealde,
1867a|mago Healfdenes
1867b|māðmas twelfe,
1868a|hēt hine mid þǣm lācum
1868b|lēode swǣse
1869a|sēcean on gesyntum,
1869b|snūde eft cuman.
1870a|Gecyste þā
1870b|cyning æðelum gōd,
1871a|þēoden Scildinga,
1871b|þegen betstan
1872a|and be healse genam;
1872b|hruron him tēaras,
1873a|blonden‐feaxum:
1873b|him wæs bēga wēn,
1874a|ealdum infrōdum,
1874b|ōðres swīðor,
1875a|þæt hī seoððan
1875b|gesēon mōston
1876a|mōdige on meðle.
1876b|Wæs him se man tō þon lēof,
1877a|þæt hē þone brēost‐wylm
1877b|forberan ne mehte,
1878a|ac him on hreðre
1878b|hyge‐bendum fæst
1879a|æfter dēorum men
1879b|dyrne langað
1880a|beorn wið blōde.
1880b|Him Bēowulf þanan,
1881a|gūð‐rinc gold‐wlanc
1881b|græs‐moldan træd,
1882a|since hrēmig:
1882b|sǣ‐genga bād
1883a|āgend‐frēan,
1883b|sē þe on ancre rād.
1884a|Þā wæs on gange
1884b|gifu Hrōðgāres
1885a|oft geæhted:
1885b|þæt wæs ān cyning
1886a|ǣghwæs orleahtre,
1886b|oð þæt hine yldo benam
1887a|mægenes wynnum,
1887b|sē þe oft manegum scōd.
1888a|Cwōm þā tō flōde
1888b|fela‐mōdigra
1889a|hæg‐stealdra hēap;
1889b|hring‐net bǣron,
1890a|locene leoðo‐syrcan.
1890b|Land‐weard onfand
1891a|eft‐sīð eorla,
1891b|swā hē ǣr dyde;
1892a|nō hē mid hearme
1892b|of hlīðes nosan
1893a|gæstas grētte,
1893b|ac him tōgēanes rād;
1894a|cwæð þæt wilcuman
1894b|Wedera lēodum
1895a|scawan scīr‐hame
1895b|tō scipe fōron.
1896a|Þā wæs on sande
1896b|sǣ‐gēap naca
1897a|hladen here‐wǣdum,
1897b|hringed‐stefna
1898a|mēarum and māðmum:
1898b|mæst hlīfade
1899a|ofer Hrōðgāres
1899b|hord‐gestrēonum.
1900a|Hē þǣm bāt‐wearde
1900b|bunden golde
1901a|swurd gesealde,
1901b|þæt hē syððan wæs
1902a|on meodu‐bence
1902b|māðme þȳ weorðra,
1903a|yrfe‐lāfe.
1903b|Gewāt him on ȳð‐nacan,
1904a|drēfan dēop wæter,
1904b|Dena land ofgeaf.
1905a|Þā wæs be mæste
1905b|mere‐hrægla sum,
1906a|segl sāle fæst.
1906b|Sund‐wudu þunede,
1907a|nō þǣr wēg‐flotan
1907b|wind ofer ȳðum
1908a|sīðes getwǣfde;
1908b|sǣ‐genga fōr,
1909a|flēat fāmig‐heals
1909b|forð ofer ȳðe,
1910a|bunden‐stefna
1910b|ofer brim‐strēamas,
1911a|þæt hīe Gēata clifu
1911b|ongitan meahton,
1912a|cūðe næssas.
1912b|Cēol up geþrang,
1913a|lyft‐geswenced
1913b|on lande stōd.
1914a|Hraðe wæs æt holme
1914b|hȳð‐weard gearo,
1915a|sē þe ǣr lange tīd,
1915b|lēofra manna
1916a|fūs, æt faroðe
1916b|feor wlātode;
1917a|sǣlde tō sande
1917b|sīd‐fæðme scip
1918a|oncer‐bendum fæst,
1918b|þȳ lǣs hym ȳða þrym
1919a|wudu wynsuman
1919b|forwrecan meahte.
1920a|Hēt þā up beran
1920b|æðelinga gestrēon,
1921a|frætwe and fǣt‐gold;
1921b|næs him feor þanon
1922a|tō gesēcanne
1922b|sinces bryttan:
1923a|Higelāc Hrēðling
1923b|þǣr æt hām wunað,
1924a|selfa mid gesīðum
1924b|sǣ‐wealle nēah;
1925a|bold wæs betlīc,
1925b|brego‐rōf cyning,
1926a|hēa on healle,
1926b|Hygd swīðe geong,
1927a|wīs, wēl‐þungen,
1927b|þēah þe wintra lȳt
1928a|under burh‐locan
1928b|gebiden hæbbe
1929a|Hæreðes dōhtor:
1929b|næs hīo hnāh swā þēah,
1930a|nē tō gnēað gifa
1930b|Gēata lēodum,
1931a|māðm‐gestrēona.
1931b|Mod Þrȳðo wæg,
1932a|fremu folces cwēn,
1932b|firen ondrysne:
1933a|nǣnig þæt dorste
1933b|dēor genēðan
1934a|swǣsra gesīða,
1934b|nefne sin‐frēa,
1935a|þæt hire an dæges
1935b|ēagum starede;
1936a|ac him wæl‐bende
1936b|weotode tealde,
1937a|hand‐gewriðene:
1937b|hraðe seoððan wæs
1938a|æfter mund‐gripe
1938b|mēce geþinged,
1939a|þæt hit sceaðen‐mǣl
1939b|scȳran mōste,
1940a|cwealm‐bealu cȳðan.
1940b|Ne bið swylc cwēnlīc þēaw
1941a|idese tō efnanne,
1941b|þēah þe hīo ǣnlīcu sȳ,
1942a|þætte freoðu‐webbe
1942b|fēores onsæce
1943a|æfter līge‐torne
1943b|lēofne mannan.
1944a|Hūru þæt onhōhsnode
1944b|Heminges mǣg;
1945a|ealo drincende
1945b|ōðer sǣdan,
1946a|þæt hīo lēod‐bealewa
1946b|lǣs gefremede,
1947a|inwit‐nīða,
1947b|syððan ǣrest wearð
1948a|gyfen gold‐hroden
1948b|geongum cempan,
1949a|æðelum dīore,
1949b|syððan hīo Offan flet
1950a|ofer fealone flōd
1950b|be fæder lāre
1951a|sīðe gesōhte,
1951b|þǣr hīo syððan wēl
1952a|in gum‐stōle,
1952b|gōde mǣre,
1953a|līf‐gesceafta
1953b|lifigende brēac,
1954a|hīold hēah‐lufan
1954b|wið hæleða brego,
1955a|ealles mon‐cynnes
1955b|mīne gefrǣge
1956a|þone sēlestan
1956b|bī sǣm twēonum
1957a|eormen‐cynnes;
1957b|forþām Offa wæs
1958a|geofum and gūðum
1958b|gār‐cēne man,
1959a|wīde geweorðod;
1959b|wīsdōme hēold
1960a|ēðel sīnne,
1960b|þonon Ēomǣr wōc
1961a|hæleðum tō helpe,
1961b|Heminges mǣg,
1962a|nefa Gārmundes,
1962b|nīða cræftig.
1963a|Gewāt him þā se hearda
1963b|mid his hond‐scole
1964a|sylf æfter sande
1964b|sǣ‐wong tredan,
1965a|wīde waroðas.
1965b|Woruld‐candel scān,
1966a|sigel sūðan fūs:
1966b|hī sīð drugon,
1967a|elne geēodon,
1967b|tō þæs þe eorla hlēo,
1968a|bonan Ongenþēowes
1968b|burgum on innan,
1969a|geongne gūð‐cyning
1969b|gōdne gefrūnon
1970a|hringas dǣlan.
1970b|Higelāce wæs
1971a|sīð Bēowulfes
1971b|snūde gecȳðed,
1972a|þæt þǣr on worðig
1972b|wīgendra hlēo,
1973a|lind‐gestealla
1973b|lifigende cwōm,
1974a|heaðo‐lāces hāl
1974b|tō hofe gongan.
1975a|Hraðe wæs gerȳmed,
1975b|swā se rīca bebēad,
1976a|fēðe‐gestum
1976b|flet innan‐weard.
1977a|Gesæt þā wið sylfne,
1977b|sē þā sæcce genæs,
1978a|mǣg wið mǣge,
1978b|syððan man‐dryhten
1979a|þurh hlēoðor‐cwyde
1979b|holdne gegrētte
1980a|mēaglum wordum.
1980b|Meodu‐scencum
1981a|hwearf geond þæt reced
1981b|Hæreðes dōhtor:
1982a|lufode þā lēode,
1982b|līð‐wǣge bær
1983a|hǣlum tō handa.
1983b|Higelāc ongan
1984a|sīnne geseldan
1984b|in sele þām hēan
1985a|fægre fricgean,
1985b|hyne fyrwet bræc,
1986a|hwylce Sǣ‐Gēata
1986b|sīðas wǣron:
1987a|"Hū lomp ēow on lāde,
1987b|lēofa Bīowulf,
1988a|þā þū fǣringa
1988b|feorr gehogodest,
1989a|sæcce sēcean
1989b|ofer sealt wæter,
1990a|hilde tō Hiorote?
1990b|Ac þū Hrōðgāre
1991a|wīd‐cūðne wēan
1991b|wihte gebēttest,
1992a|mǣrum þēodne?
1992b|Ic þæs mōd‐ceare
1993a|sorh‐wylmum sēað,
1993b|sīðe ne truwode
1994a|lēofes mannes;
1994b|ic þē lange bæd,
1995a|þæt þū þone wæl‐gǣst
1995b|wihte ne grētte,
1996a|lēte Sūð‐Dene
1996b|sylfe geweorðan
1997a|gūðe wið Grendel.
1997b|Gode ic þanc secge,
1998a|þæs þe ic þē gesundne
1998b|gesēon mōste."
1999a|Bīowulf maðelode,
1999b|bearn Ecgþīowes:
2000a|"Þæt is undyrne,
2000b|dryhten Higelāc,
2001a|mǣre gemēting
2001b|monegum fīra,
2002a|hwylc orleg‐hwīl
2002b|uncer Grendles
2003a|wearð on þām wange,
2003b|þǣr hē worna fela
2004a|Sige‐Scildingum
2004b|sorge gefremede,
2005a|yrmðe tō aldre;
2005b|ic þæt eal gewræc,
2006a|swā ne gylpan þearf
2006b|Grendeles māga
2007a|ǣnig ofer eorðan
2007b|ūht‐hlem þone,
2008a|sē þe lengest leofað
2008b|lāðan cynnes,
2009a|fenne bifongen.
2009b|Ic þǣr furðum cwōm,
2010a|tō þām hring‐sele
2010b|Hrōðgār grētan:
2011a|sōna mē se mǣra
2011b|mago Healfdenes,
2012a|syððan hē mōd‐sefan
2012b|mīnne cūðe,
2013a|wið his sylfes sunu
2013b|setl getǣhte.
2014a|Weorod wæs on wynne;
2014b|ne seah ic wīdan feorh
2015a|under heofenes hwealf
2015b|heal‐sittendra
2016a|medu‐drēam māran.
2016b|Hwīlum mǣru cwēn,
2017a|friðu‐sibb folca
2017b|flet eall geond‐hwearf,
2018a|bǣdde byre geonge;
2018b|oft hīo bēah‐wriðan
2019a|secge sealde,
2019b|ǣr hīo tō setle gēong.
2020a|Hwīlum for duguðe
2020b|dōhtor Hrōðgāres
2021a|eorlum on ende
2021b|ealu‐wǣge bær,
2022a|þā ic Frēaware
2022b|flet‐sittende
2023a|nemnan hȳrde,
2023b|þǣr hīo nægled sinc
2024a|hæleðum sealde:
2024b|sīo gehāten wæs,
2025a|geong gold‐hroden,
2025b|gladum suna Frōdan;
2026a|hafað þæs geworden
2026b|wine Scyldinga
2027a|rīces hyrde
2027b|and þæt rǣd talað,
2028a|þæt hē mid þȳ wīfe
2028b|wæl‐fǣhða dǣl,
2029a|sæcca gesette.
2029b|Oft nō seldan hwǣr
2030a|æfter lēod‐hryre
2030b|lȳtle hwīle
2031a|bon‐gār būgeð,
2031b|þēah sēo brȳd duge!
2032a|"Mæg þæs þonne ofþyncan
2032b|þēoden Heaðobeardna
2033a|and þegna gehwām
2033b|þāra lēoda,
2034a|þonne hē mid fǣmnan
2034b|on flett gǣð,
2035a|dryht‐bearn Dena
2035b|duguða biwenede:
2036a|on him gladiað
2036b|gomelra lāfe
2037a|heard and hring‐mǣl,
2037b|Heaðobeardna gestrēon,
2038a|þenden hīe þām wǣpnum
2038b|wealdan mōston,
2039a|oð þæt hīe forlǣddan
2039b|tō þām lind‐plegan
2040a|swǣse gesīðas
2040b|ond hyra sylfra feorh.
2041a|Þonne cwið æt bēore,
2041b|sē þe bēah gesyhð,
2042a|eald æsc‐wiga,
2042b|sē þe eall geman
2043a|gār‐cwealm gumena
2043b|(him bið grim sefa),
2044a|onginneð geōmor‐mōd
2044b|geongne cempan
2045a|þurh hreðra gehygd
2045b|higes cunnian,
2046a|wīg‐bealu weccean
2046b|and þæt word ācwyð:
2047a|'Meaht þū, mīn wine,
2047b|mēce gecnāwan,
2048a|þone þin fæder
2048b|tō gefeohte bær
2049a|under here‐grīman
2049b|hindeman sīðe,
2050a|dȳre īren,
2050b|þǣr hyne Dene slōgon,
2051a|wēoldon wæl‐stōwe,
2051b|syððan wiðer‐gyld læg,
2052a|æfter hæleða hryre,
2052b|hwate Scyldungas?
2053a|Nu hēr þāra banena
2053b|byre nāt‐hwylces,
2054a|frætwum hrēmig
2054b|on flet gǣð,
2055a|morðres gylpeð
2055b|and þone māððum byreð,
2056a|þone þe þū mid rihte
2056b|rǣdan sceoldest!'
2057a|Manað swā and myndgað
2057b|mǣla gehwylce
2058a|sārum wordum,
2058b|oð þæt sǣl cymeð,
2059a|þæt se fǣmnan þegn
2059b|fore fæder dǣdum
2060a|æfter billes bite
2060b|blōd‐fāg swefeð,
2061a|ealdres scyldig;
2061b|him se ōðer þonan
2062a|losað lifigende,
2062b|con him land geare.
2063a|Þonne bīoð brocene
2063b|on bā healfe
2064a|āð‐sweord eorla;
2064b|syððan Ingelde
2065a|weallað wæl‐nīðas
2065b|and him wīf‐lufan
2066a|æfter cear‐wælmum
2066b|cōlran weorðað.
2067a|Þȳ ic Heaðobeardna
2067b|hyldo ne telge,
2068a|dryht‐sibbe dǣl
2068b|Denum unfǣcne,
2069a|frēond‐scipe fæstne.
2069b|Ic sceal forð sprecan
2070a|gēn ymbe Grendel,
2070b|þæt þū geare cunne,
2071a|sinces brytta,
2071b|tō hwan syððan wearð
2072a|hond‐rǣs hæleða.
2072b|Syððan heofones gim
2073a|glād ofer grundas,
2073b|gæst yrre cwōm,
2074a|eatol ǣfen‐grom,
2074b|ūser nēosan,
2075a|þǣr wē gesunde
2075b|sæl weardodon;
2076a|þǣr wæs Hondscīo
2076b|hild onsǣge,
2077a|feorh‐bealu fǣgum,
2077b|hē fyrmest læg,
2078a|gyrded cempa;
2078b|him Grendel wearð,
2079a|mǣrum magu‐þegne
2079b|tō mūð‐bonan,
2080a|lēofes mannes
2080b|līc eall forswealg.
2081a|Nō þȳ ǣr ūt þā gēn
2081b|īdel‐hende
2082a|bona blōdig‐tōð
2082b|bealewa gemyndig,
2083a|of þām gold‐sele
2083b|gongan wolde,
2084a|ac hē mægnes rōf
2084b|mīn costode,
2085a|grāpode gearo‐folm.
2085b|Glōf hangode
2086a|sīd and syllīc
2086b|searo‐bendum fæst,
2087a|sīo wæs orþoncum
2087b|eall gegyrwed
2088a|dēofles cræftum
2088b|and dracan fellum:
2089a|hē mec þǣr on innan
2089b|unsynnigne,
2090a|dīor dǣd‐fruma,
2090b|gedōn wolde,
2091a|manigra sumne:
2091b|hyt ne mihte swā,
2092a|syððan ic on yrre
2092b|upp‐riht āstōd.
2093a|Tō lang ys tō reccenne,
2093b|hū ic þām lēod‐sceaðan
2094a|yfla gehwylces
2094b|ond‐lēan forgeald;
2095a|þǣr ic, þēoden mīn,
2095b|þīne lēode
2096a|weorðode weorcum.
2096b|Hē on weg losade,
2097a|lȳtle hwīle
2097b|līf‐wynna brēac;
2098a|hwæðre him sīo swīðre
2098b|swaðe weardade
2099a|hand on Hiorte
2099b|and hē hēan þonan,
2100a|mōdes geōmor
2100b|mere‐grund gefēoll.
2101a|Mē þone wæl‐rǣs
2101b|wine Scildunga
2102a|fǣttan golde
2102b|fela lēanode,
2103a|manegum māðmum,
2103b|syððan mergen cōm
2104a|and wē tō symble
2104b|geseten hæfdon.
2105a|Þǣr wæs gidd and glēo;
2105b|gomela Scilding
2106a|fela fricgende
2106b|feorran rehte;
2107a|hwīlum hilde‐dēor
2107b|hearpan wynne,
2108a|gomen‐wudu grētte;
2108b|hwīlum gyd āwræc
2109a|sōð and sārlīc;
2109b|hwīlum syllīc spell
2110a|rehte æfter rihte
2110b|rūm‐heort cyning.
2111a|Hwīlum eft ongan
2111b|eldo gebunden,
2112a|gomel gūð‐wiga
2112b|gioguðe cwīðan
2113a|hilde‐strengo;
2113b|hreðer inne wēoll,
2114a|þonne hē wintrum frōd
2114b|worn gemunde.
2115a|Swā wē þǣr inne
2115b|andlangne dæg
2116a|nīode nāman,
2116b|oð þæt niht becwōm
2117a|ōðer tō yldum.
2117b|Þā wæs eft hraðe
2118a|gearo gyrn‐wræce
2118b|Grendeles mōdor,
2119a|sīðode sorh‐full;
2119b|sunu dēað fornam,
2120a|wīg‐hete Wedra.
2120b|Wīf unhȳre
2121a|hyre bearn gewræc,
2121b|beorn ācwealde
2122a|ellenlīce;
2122b|þǣr wæs Æsc‐here,
2123a|frōdan fyrn‐witan,
2123b|feorh ūðgenge;
2124a|nōðer hȳ hine ne mōston,
2124b|syððan mergen cwōm,
2125a|dēað‐wērigne
2125b|Denia lēode
2126a|bronde forbærnan,
2126b|nē on bǣl hladan
2127a|lēofne mannan:
2127b|hīo þæt līc ætbær
2128a|fēondes fæðmum
2128b|under firgen‐strēam.
2129a|Þæt wæs Hrōðgāre
2129b|hrēowa tornost
2130a|þāra þe lēod‐fruman
2130b|lange begeāte;
2131a|þā se þēoden mec
2131b|þīne līfe
2132a|healsode hrēoh‐mōd,
2132b|þæt ic on holma geþring
2133a|eorl‐scipe efnde,
2133b|ealdre genēðde,
2134a|mǣrðo fremede:
2134b|hē mē mēde gehēt.
2135a|Ic þā þæs wælmes,
2135b|þē is wīde cūð,
2136a|grimne gryrelīcne
2136b|grund‐hyrde fond.
2137a|Þǣr unc hwīle wæs
2137b|hand gemǣne;
2138a|holm heolfre wēoll
2138b|and ic hēafde becearf
2139a|in þām grund‐sele
2139b|Grendeles mōdor
2140a|ēacnum ecgum,
2140b|unsōfte þonan
2141a|feorh oðferede;
2141b|næs ic fǣge þā gȳt,
2142a|ac mē eorla hlēo
2142b|eft gesealde
2143a|māðma menigeo,
2143b|maga Healfdenes.
2144a|"Swā se þēod‐kyning
2144b|þēawum lyfde;
2145a|nealles ic þām lēanum
2145b|forloren hæfde,
2146a|mægnes mēde,
2146b|ac hē mē māðmas geaf,
2147a|sunu Healfdenes,
2147b|on sīnne sylfes dōm;
2148a|þā ic þē, beorn‐cyning,
2148b|bringan wylle,
2149a|ēstum geȳwan.
2149b|Gēn is eall æt þē
2150a|lissa gelong:
2150b|ic lȳt hafo
2151a|hēafod‐māga,
2151b|nefne Hygelāc þec!"
2152a|Hēt þā in beran
2152b|eafor, hēafod‐segn,
2153a|heaðo‐stēapne helm,
2153b|hāre byrnan,
2154a|gūð‐sweord geatolīc,
2154b|gyd æfter wræc:
2155a|"Mē þis hilde‐sceorp
2155b|Hrōðgār sealde,
2156a|snotra fengel,
2156b|sume worde hēt,
2157a|þæt ic his ǣrest
2157b|þē eft gesægde,
2158a|cwæð þæt hyt hæfde
2158b|Hiorogār cyning,
2159a|lēod Scyldunga
2159b|lange hwīle:
2160a|nō þȳ ǣr suna sīnum
2160b|syllan wolde,
2161a|hwatum Heorowearde,
2161b|þēah hē him hold wǣre,
2162a|brēost‐gewǣdu.
2162b|Brūc ealles well!"
2163a|Hȳrde ic þæt þām frætwum
2163b|fēower mēaras
2164a|lungre gelīce
2164b|lāst weardode,
2165a|æppel‐fealuwe;
2165b|hē him ēst getēah
2166a|mēara and māðma.
2166b|Swā sceal mǣg dōn,
2167a|nealles inwit‐net
2167b|ōðrum bregdan,
2168a|dyrnum cræfte
2168b|dēað rēnian
2169a|hond‐gesteallan.
2169b|Hygelāce wæs,
2170a|nīða heardum,
2170b|nefa swȳðe hold
2171a|and gehwæðer ōðrum
2171b|hrōðra gemyndig.
2172a|Hȳrde ic þæt hē þone heals‐bēah
2172b|Hygde gesealde,
2173a|wrǣtlīcne wundur‐māððum,
2173b|þone þe him Wealhþēo geaf,
2174a|þēodnes dōhtor,
2174b|þrīo wicg somod
2175a|swancor and sadol‐beorht;
2175b|hyre syððan wæs
2176a|æfter bēah‐þege
2176b|brēost geweorðod.
2177a|Swā bealdode
2177b|bearn Ecgþēowes,
2178a|guma gūðum cūð,
2178b|gōdum dǣdum,
2179a|drēah æfter dōme,
2179b|nealles druncne slōg
2180a|heorð‐genēatas;
2180b|næs him hrēoh sefa,
2181a|ac hē man‐cynnes
2181b|mǣste cræfte
2182a|gin‐fæstan gife,
2182b|þē him god sealde,
2183a|hēold hilde‐dēor.
2183b|Hēan wæs lange,
2184a|swā hyne Gēata bearn
2184b|gōdne ne tealdon,
2185a|nē hyne on medo‐bence
2185b|micles wyrðne
2186a|drihten wereda
2186b|gedōn wolde;
2187a|swȳðe oft sægdon,
2187b|þæt hē slēac wǣre,
2188a|æðeling unfrom:
2188b|edwenden cwōm
2189a|tīr‐ēadigum menn
2189b|torna gehwylces.
2190a|Hēt þā eorla hlēo
2190b|in gefetian,
2191a|heaðo‐rōf cyning,
2191b|Hrēðles lāfe,
2192a|golde gegyrede;
2192b|næs mid Gēatum þā
2193a|sinc‐māððum sēlra
2193b|on sweordes hād;
2194a|þæt hē on Bīowulfes
2194b|bearm ālegde,
2195a|and him gesealde
2195b|seofan þūsendo,
2196a|bold and brego‐stōl.
2196b|Him wæs bām samod
2197a|on þām lēod‐scipe
2197b|lond gecynde,
2198a|eard ēðel‐riht,
2198b|ōðrum swīðor
2199a|sīde rīce,
2199b|þām þǣr sēlra wæs.
2200a|Eft þæt geīode
2200b|ufaran dōgrum
2201a|hilde‐hlæmmum,
2201b|syððan Hygelāc læg
2202a|and Heardrēde
2202b|hilde‐mēceas
2203a|under bord‐hrēoðan
2203b|tō bonan wurdon,
2204a|þā hyne gesōhtan
2204b|on sige‐þēode
2205a|hearde hilde‐frecan,
2205b|Heaðo‐Scilfingas,
2206a|nīða genǣgdan
2206b|nefan Hererīces.
2207a|Syððan Bēowulfe
2207b|brāde rīce
2208a|on hand gehwearf:
2208b|hē gehēold tela
2209a|fīftig wintru
2209b|(wæs þā frōd cyning,
2210a|eald ēðel‐weard),
2210b|oð þæt ān ongan
2211a|deorcum nihtum
2211b|draca rīcsian,
2212a|sē þe on hēare hǣðe
2212b|hord beweotode,
2213a|stān‐beorh stēapne:
2213b|stīg under læg,
2214a|eldum uncūð.
2214b|Þǣr on innan gīong
2215a|niða nāt‐hwylces
2215b|nēode gefēng
2216a|hǣðnum horde
2216b|hond . d . . geþ . . hwylc
2217a|since fāhne,
2217b|hē þæt syððan . . . . .
2218a|. . . þ . . . lð
2218b|. þ . . l . g
2219a|slǣpende be fȳre,
2219b|fyrena hyrde
2220a|þēofes cræfte,
2220b|þæt sie . . . . ðioð . . . . .
2221a|. idh . folc‐beorn,
2221b|þæt hē gebolgen wæs.
2222a|Nealles mid geweoldum
2222b|wyrm‐horda . . . cræft
2223a|sōhte sylfes willum,
2223b|sē þe him sāre gesceōd,
2224a|ac for þrēa‐nēdlan
2224b|þēow nāt‐hwylces
2225a|hæleða bearna
2225b|hete‐swengeas flēah,
2226a|for ofer‐þearfe
2226b|and þǣr inne fealh
2227a|secg syn‐bysig.
2227b|Sōna in þā tīde
2228a|þæt . . . . . þām gyste
2228b|. . . . br . g . stōd,
2229a|hwæðre earm‐sceapen
2229b|. . . . . . .
2230a|. . ð . . . sceapen o . . . .
2230b|i r . . e se fǣs begeat,
2231a|sinc‐fæt geseah:
2231b|þǣr wæs swylcra fela
2232a|in þām eorð‐scræfe
2232b|ǣr‐gestrēona,
2233a|swā hȳ on geār‐dagum
2233b|gumena nāt‐hwylc
2234a|eormen‐lāfe
2234b|æðelan cynnes
2235a|þanc‐hycgende
2235b|þǣr gehȳdde,
2236a|dēore māðmas.
2236b|Ealle hīe dēað fornam
2237a|ǣrran mǣlum,
2237b|and se ān þā gēn
2238a|lēoda duguðe,
2238b|sē þǣr lengest hwearf,
2239a|weard wine‐geōmor
2239b|wīscte þæs yldan,
2240a|þæt hē lȳtel fæc
2240b|long‐gestrēona
2241a|brūcan mōste.
2241b|Beorh eal gearo
2242a|wunode on wonge
2242b|wæter‐ȳðum nēah,
2243a|nīwe be næsse
2243b|nearo‐cræftum fæst:
2244a|þǣr on innan bær
2244b|eorl‐gestrēona
2245a|hringa hyrde
2245b|hard‐fyrdne dǣl
2246a|fǣttan goldes,
2246b|fēa worda cwæð:
2247a|"Heald þū nū, hrūse,
2247b|nū hæleð ne mōston,
2248a|eorla ǣhte.
2248b|Hwæt! hit ǣr on þē
2249a|gōde begeāton;
2249b|gūð‐dēað fornam,
2250a|feorh‐bealo frēcne
2250b|fȳra gehwylcne,
2251a|lēoda mīnra,
2251b|þāra þe þis līf ofgeaf,
2252a|gesāwon sele‐drēam.
2252b|Nāh hwā sweord wege
2253a|oððe fetige
2253b|fǣted wǣge,
2254a|drync‐fæt dēore:
2254b|duguð ellor scōc.
2255a|Sceal se hearda helm
2255b|hyrsted golde
2256a|fǣtum befeallen:
2256b|feormiend swefað,
2257a|þā þe beado‐grīman
2257b|bȳwan sceoldon,
2258a|gē swylce sēo here‐pād,
2258b|sīo æt hilde gebād
2259a|ofer borda gebræc
2259b|bite īrena,
2260a|brosnað æfter beorne.
2260b|Ne mæg byrnan hring
2261a|æfter wīg‐fruman
2261b|wīde fēran
2262a|hæleðum be healfe;
2262b|næs hearpan wyn,
2263a|gomen glēo‐bēames,
2263b|nē gōd hafoc
2264a|geond sæl swingeð,
2264b|nē se swifta mearh
2265a|burh‐stede bēateð.
2265b|Bealo‐cwealm hafað
2266a|fela feorh‐cynna
2266b|feorr onsended!"
2267a|Swā giōmor‐mōd
2267b|giohðo mǣnde,
2268a|ān æfter eallum
2268b|unblīðe hwēop,
2269a|dæges and nihtes,
2269b|oð þæt dēaðes wylm
2270a|hrān æt heortan.
2270b|Hord‐wynne fond
2271a|eald ūht‐sceaða
2271b|opene standan,
2272a|sē þe byrnende
2272b|biorgas sēceð
2273a|nacod nīð‐draca,
2273b|nihtes flēogeð
2274a|fȳre befangen;
2274b|hyne fold‐būend
2275a|wīde gesāwon.
2275b|Hē gēwunian sceall
2276a|hlāw under hrūsan,
2276b|þǣr hē hǣðen gold
2277a|warað wintrum frōd;
2277b|ne byð him wihte þē sēl.
2278a|Swā se þēod‐sceaða
2278b|þrēo hund wintra
2279a|hēold on hrūsan
2279b|hord‐ærna sum
2280a|ēacen‐cræftig,
2280b|oð þæt hyne ān ābealh
2281a|mon on mōde:
2281b|man‐dryhtne bær
2282a|fǣted wǣge,
2282b|frioðo‐wǣre bæd
2283a|hlāford sīnne.
2283b|Þā wæs hord rāsod,
2284a|onboren bēaga hord,
2284b|bēne getīðad
2285a|fēa‐sceaftum men.
2285b|Frēa scēawode
2286a|fīra fyrn‐geweorc
2286b|forman sīðe.
2287a|Þā se wyrm onwōc,
2287b|wrōht wæs genīwad;
2288a|stonc þā æfter stāne,
2288b|stearc‐heort onfand
2289a|fēondes fōt‐lāst;
2289b|hē tō forð gestōp,
2290a|dyrnan cræfte,
2290b|dracan hēafde nēah.
2291a|Swā mæg unfǣge
2291b|ēaðe gedīgan
2292a|wēan and wræc‐sīð,
2292b|sē þe waldendes
2293a|hyldo gehealdeð.
2293b|Hord‐weard sōhte
2294a|georne æfter grunde,
2294b|wolde guman findan,
2295a|þone þe him on sweofote
2295b|sāre getēode:
2296a|hāt and hrēoh‐mōd
2296b|hlǣw oft ymbe hwearf,
2297a|ealne ūtan‐weardne;
2297b|nē þǣr ǣnig mon
2298a|wæs on þǣre wēstenne.
2298b|Hwæðre hilde gefeh,
2299a|beado‐weorces:
2299b|hwīlum on beorh æthwearf,
2300a|sinc‐fæt sōhte;
2300b|hē þæt sōna onfand,
2301a|þæt hæfde gumena sum
2301b|goldes gefandod
2302a|hēah‐gestrēona.
2302b|Hord‐weard onbād
2303a|earfoðlīce,
2303b|oð þæt ǣfen cwōm;
2304a|wæs þā gebolgen
2304b|beorges hyrde,
2305a|wolde se lāða
2305b|līge forgyldan
2306a|drinc‐fæt dȳre.
2306b|Þā wæs dæg sceacen
2307a|wyrme on willan,
2307b|nō on wealle leng
2308a|bīdan wolde,
2308b|ac mid bǣle fōr,
2309a|fȳre gefȳsed.
2309b|Wæs se fruma egeslīc
2310a|lēodum on lande,
2310b|swā hyt lungre wearð
2311a|on hyra sinc‐gifan
2311b|sāre geendod.
2312a|Þā se gæst ongan
2312b|glēdum spīwan,
2313a|beorht hofu bærnan;
2313b|bryne‐lēoma stōd
2314a|eldum on andan;
2314b|nō þǣr āht cwices
2315a|lāð lyft‐floga
2315b|lǣfan wolde.
2316a|Wæs þæs wyrmes wīg
2316b|wīde gesȳne,
2317a|nearo‐fāges nīð
2317b|nēan and feorran,
2318a|hū se gūð‐sceaða
2318b|Gēata lēode
2319a|hatode and hȳnde:
2319b|hord eft gescēat,
2320a|dryht‐sele dyrnne
2320b|ǣr dæges hwīle.
2321a|Hæfde land‐wara
2321b|līge befangen,
2322a|bǣle and bronde;
2322b|beorges getruwode,
2323a|wīges and wealles:
2323b|him sēo wēn gelēah.
2324a|Þā wæs Bīowulfe
2324b|brōga gecȳðed
2325a|snūde tō sōðe,
2325b|þæt his sylfes him
2326a|bolda sēlest
2326b|bryne‐wylmum mealt,
2327a|gif‐stōl Gēata.
2327b|Þæt þām gōdan wæs
2328a|hrēow on hreðre,
2328b|hyge‐sorga mǣst:
2329a|wēnde se wīsa,
2329b|þæt hē wealdende,
2330a|ofer ealde riht,
2330b|ēcean dryhtne
2331a|bitre gebulge:
2331b|brēost innan wēoll
2332a|þēostrum geþoncum,
2332b|swā him geþȳwe ne wæs.
2333a|Hæfde līg‐draca
2333b|lēoda fæsten,
2334a|ēa‐lond ūtan,
2334b|eorð‐weard þone
2335a|glēdum forgrunden.
2335b|Him þæs gūð‐cyning,
2336a|Wedera þīoden,
2336b|wræce leornode.
2337a|Heht him þā gewyrcean
2337b|wīgendra hlēo
2338a|eall‐īrenne,
2338b|eorla dryhten
2339a|wīg‐bord wrǣtlīc;
2339b|wisse hē gearwe,
2340a|þæt him holt‐wudu
2340b|helpan ne meahte,
2341a|lind wið līge.
2341b|Sceolde lǣn‐daga
2342a|æðeling ǣr‐gōd
2342b|ende gebīdan
2343a|worulde līfes
2343b|and se wyrm somod;
2344a|þēah þe hord‐welan
2344b|hēolde lange.
2345a|Oferhogode þā
2345b|hringa fengel,
2346a|þæt hē þone wīd‐flogan
2346b|weorode gesōhte,
2347a|sīdan herge;
2347b|nō hē him þā sæcce ondrēd,
2348a|nē him þæs wyrmes wīg
2348b|for wiht dyde,
2349a|eafoð and ellen;
2349b|forþon hē ǣr fela
2350a|nearo nēðende
2350b|nīða gedīgde,
2351a|hilde‐hlemma,
2351b|syððan hē Hrōðgāres,
2352a|sigor‐ēadig secg,
2352b|sele fǣlsode
2353a|and æt gūðe forgrāp
2353b|Grendeles mǣgum,
2354a|lāðan cynnes.
2354b|Nō þæt lǣsest wæs
2355a|hond‐gemota,
2355b|þǣr mon Hygelāc slōh,
2356a|syððan Gēata cyning
2356b|gūðe rǣsum,
2357a|frēa‐wine folces
2357b|Frēslondum on,
2358a|Hrēðles eafora
2358b|hioro‐dryncum swealt,
2359a|bille gebēaten;
2359b|þonan Bīowulf cōm
2360a|sylfes cræfte,
2360b|sund‐nytte drēah;
2361a|hæfde him on earme
2361b|... XXX
2362a|hilde‐geatwa,
2362b|þā hē tō holme stāg.
2363a|Nealles Hetware
2363b|hrēmge þorfton
2364a|fēðe‐wīges,
2364b|þē him foran ongēan
2365a|linde bǣron:
2365b|lȳt eft becwōm
2366a|fram þām hild‐frecan
2366b|hāmes nīosan.
2367a|Oferswam þā sioleða bigong
2367b|sunu Ecgþēowes,
2368a|earm ān‐haga
2368b|eft tō lēodum,
2369a|þǣr him Hygd gebēad
2369b|hord and rīce,
2370a|bēagas and brego‐stōl:
2370b|bearne ne truwode,
2371a|þæt hē wið æl‐fylcum
2371b|ēðel‐stōlas
2372a|healdan cūðe,
2372b|þā wæs Hygelāc dēad.
2373a|Nō þȳ ǣr fēa‐sceafte
2373b|findan meahton
2374a|æt þām æðelinge
2374b|ǣnige þinga,
2375a|þæt hē Heardrēde
2375b|hlāford wǣre,
2376a|oððe þone cyne‐dōm
2376b|cīosan wolde;
2377a|hwæðre hē him on folce
2377b|frēond‐lārum hēold,
2378a|ēstum mid āre,
2378b|oð þæt hē yldra wearð,
2379a|Weder‐Gēatum wēold.
2379b|Hyne wræc‐mæcgas
2380a|ofer sǣ sōhtan,
2380b|suna Ōhteres:
2381a|hæfdon hȳ forhealden
2381b|helm Scylfinga,
2382a|þone sēlestan
2382b|sǣ‐cyninga,
2383a|þāra þe in Swīo‐rīce
2383b|sinc brytnade,
2384a|mǣrne þēoden.
2384b|Him þæt tō mearce wearð;
2385a|hē þǣr orfeorme
2385b|feorh‐wunde hlēat
2386a|sweordes swengum,
2386b|sunu Hygelāces;
2387a|and him eft gewāt
2387b|Ongenþīowes bearn
2388a|hāmes nīosan,
2388b|syððan Heardrēd læg;
2389a|lēt þone brego‐stōl
2389b|Bīowulf healdan,
2390a|Gēatum wealdan:
2390b|þæt wæs gōd cyning.
2391a|Sē þæs lēod‐hryres
2391b|lēan gemunde
2392a|uferan dōgrum,
2392b|Ēadgilse wearð
2393a|fēa‐sceaftum fēond.
2393b|Folce gestepte
2394a|ofer sǣ sīde
2394b|sunu Ōhteres
2395a|wigum and wǣpnum:
2395b|hē gewræc syððan
2396a|cealdum cear‐sīðum,
2396b|cyning ealdre binēat.
2397a|Swā hē nīða gehwane
2397b|genesen hæfde,
2398a|slīðra geslyhta,
2398b|sunu Ecgþīowes,
2399a|ellen‐weorca,
2399b|oð þone ānne dæg,
2400a|þē hē wið þām wyrme
2400b|gewegan sceolde.
2401a|Gewāt þā twelfa sum
2401b|torne gebolgen
2402a|dryhten Gēata
2402b|dracan scēawian;
2403a|hæfde þā gefrūnen,
2403b|hwanan sīo fǣhð ārās,
2404a|bealo‐nīð biorna;
2404b|him tō bearme cwōm
2405a|māððum‐fæt mǣre
2405b|þurh þæs meldan hond,
2406a|Sē wæs on þām þrēate
2406b|þreotteoða secg,
2407a|sē þæs orleges
2407b|ōr onstealde,
2408a|hæft hyge‐giōmor,
2408b|sceolde hēan þonon
2409a|wong wīsian:
2409b|hē ofer willan gīong
2410a|tō þæs þe hē eorð‐sele
2410b|ānne wisse,
2411a|hlǣw under hrūsan
2411b|holm‐wylme nēh,
2412a|ȳð‐gewinne,
2412b|sē wæs innan full
2413a|wrǣtta and wīra:
2413b|weard unhīore,
2414a|gearo gūð‐freca,
2414b|gold‐māðmas hēold,
2415a|eald under eorðan;
2415b|næs þæt ȳðe cēap,
2416a|tō gegangenne
2416b|gumena ǣnigum.
2417a|Gesæt þā on næsse
2417b|nīð‐heard cyning,
2418a|þenden hǣlo ābēad
2418b|heorð‐genēatum
2419a|gold‐wine Gēata:
2419b|him wæs geōmor sefa,
2420a|wǣfre and wæl‐fūs,
2420b|Wyrd ungemete nēah,
2421a|sē þone gomelan
2421b|grētan sceolde,
2422a|sēcean sāwle hord,
2422b|sundur gedǣlan
2423a|līf wið līce:
2423b|nō þon lange wæs
2424a|feorh æðelinges
2424b|flǣsce bewunden.
2425a|Bīowulf maðelade,
2425b|bearn Ecgþēowes:
2426a|"Fela ic on giogoðe
2426b|guð‐rǣsa genæs,
2427a|orleg‐hwīla:
2427b|ic þæt eall gemon.
2428a|Ic wæs syfan‐wintre,
2428b|þā mec sinca baldor,
2429a|frēa‐wine folca
2429b|æt mīnum fæder genam,
2430a|hēold mec and hæfde
2430b|Hrēðel cyning,
2431a|geaf mē sinc and symbel,
2431b|sibbe gemunde;
2432a|næs ic him tō līfe
2432b|lāðra ōwihte
2433a|beorn in burgum,
2433b|þonne his bearna hwylc,
2434a|Herebeald and Hæðcyn,
2434b|oððe Hygelāc mīn.
2435a|Wæs þām yldestan
2435b|ungedēfelīce
2436a|mǣges dǣdum
2436b|morðor‐bed strēd,
2437a|syððan hyne Hæðcyn
2437b|of horn‐bogan,
2438a|his frēa‐wine
2438b|flāne geswencte,
2439a|miste mercelses
2439b|and his mǣg ofscēt,
2440a|brōðor ōðerne,
2440b|blōdigan gāre:
2441a|þæt wæs feoh‐lēas gefeoht,
2441b|fyrenum gesyngad
2442a|hreðre hyge‐mēðe;
2442b|sceolde hwæðre swā þēah
2443a|æðeling unwrecen
2443b|ealdres linnan.
2444a|Swā bið geōmorlīc
2444b|gomelum ceorle
2445a|tō gebīdanne,
2445b|þæt his byre rīde
2446a|giong on galgan,
2446b|þonne hē gyd wrece,
2447a|sārigne sang,
2447b|þonne his sunu hangað
2448a|hrefne tō hrōðre
2448b|and hē him helpe ne mæg,
2449a|eald and in‐frōd,
2449b|ǣnige gefremman.
2450a|Symble bið gemyndgad
2450b|morna gehwylce
2451a|eaforan ellor‐sīð;
2451b|ōðres ne gȳmeð
2452a|tō gebīdanne
2452b|burgum on innan
2453a|yrfe‐weardes,
2453b|þonne se ān hafað
2454a|þurh dēaðes nȳd
2454b|dǣda gefondad.
2455a|Gesyhð sorh‐cearig
2455b|on his suna būre
2456a|wīn‐sele wēstne,
2456b|wind‐gereste,
2457a|rēote berofene;
2457b|rīdend swefað
2458a|hæleð in hoðman;
2458b|nis þǣr hearpan swēg,
2459a|gomen in geardum,
2459b|swylce þǣr iū wǣron.
2460a|"Gewīteð þonne on sealman,
2460b|sorh‐lēoð gæleð
2461a|ān æfter ānum:
2461b|þūhte him eall tō rūm,
2462a|wongas and wīc‐stede.
2462b|Swā Wedra helm
2463a|æfter Herebealde
2463b|heortan sorge
2464a|weallende wæg,
2464b|wihte ne meahte
2465a|on þām feorh‐bonan
2465b|fǣhðe gebētan:
2466a|nō þȳ ǣr hē þone heaðo‐rinc
2466b|hatian ne meahte
2467a|lāðum dǣdum,
2467b|þēah him lēof ne wæs.
2468a|Hē þā mid þǣre sorge,
2468b|þē him sīo sār belamp,
2469a|gum‐drēam ofgeaf,
2469b|godes lēoht gecēas;
2470a|eaferum lǣfde,
2470b|swā dēð ēadig mon,
2471a|lond and lēod‐byrig,
2471b|þā hē of līfe gewāt.
2472a|Þā wæs synn and sacu
2472b|Swēona and Gēata,
2473a|ofer wīd wæter
2473b|wrōht gemǣne,
2474a|here‐nīð hearda,
2474b|syððan Hrēðel swealt,
2475a|oððe him Ongenþēowes
2475b|eaferan wǣran
2476a|frome fyrd‐hwate,
2476b|frēode ne woldon
2477a|ofer heafo healdan,
2477b|ac ymb Hrēosna‐beorh
2478a|eatolne inwit‐scear
2478b|oft gefremedon.
2479a|Þæt mǣg‐wine
2479b|mīne gewrǣcan,
2480a|fǣhðe and fyrene,
2480b|swā hyt gefrǣge wæs,
2481a|þēah þe ōðer hit
2481b|ealdre gebohte,
2482a|heardan cēape:
2482b|Hæðcynne wearð,
2483a|Gēata dryhtne,
2483b|gūð onsǣge.
2484a|Þā ic on morgne gefrægn
2484b|mǣg ōðerne
2485a|billes ecgum
2485b|on bonan stǣlan,
2486a|þǣr Ongenþēow
2486b|Eofores nīosade:
2487a|gūð‐helm tōglād,
2487b|gomela Scylfing
2488a|hrēas heoro‐blāc;
2488b|hond gemunde
2489a|fǣhðo genōge,
2489b|feorh‐sweng ne oftēah.
2490a|Ic him þā māðmas,
2490b|þē hē mē sealde,
2491a|geald æt gūðe,
2491b|swā mē gifeðe wæs,
2492a|lēohtan sweorde:
2492b|hē mē lond forgeaf,
2493a|eard ēðel‐wyn.
2493b|Næs him ǣnig þearf,
2494a|þæt hē tō Gifðum
2494b|oððe tō Gār‐Denum
2495a|oððe in Swīo‐rīce
2495b|sēcean þurfe
2496a|wyrsan wīg‐frecan,
2496b|weorðe gecȳpan;
2497a|symle ic him on fēðan
2497b|beforan wolde,
2498a|āna on orde,
2498b|and swā tō aldre sceall
2499a|sæcce fremman,
2499b|þenden þis sweord þolað,
2500a|þæt mec ǣr and sīð
2500b|oft gelǣste,
2501a|syððan ic for dugeðum
2501b|Dæghrefne wearð
2502a|tō hand‐bonan,
2502b|Hūga cempan:
2503a|nalles hē þā frætwe
2503b|Frēs‐cyninge,
2504a|brēost‐weorðunge
2504b|bringan mōste,
2505a|ac in campe gecrong
2505b|cumbles hyrde,
2506a|æðeling on elne.
2506b|Ne wæs ecg bona,
2507a|ac him hilde‐grāp
2507b|heortan wylmas,
2508a|bān‐hūs gebræc.
2508b|Nū sceall billes ecg,
2509a|hond and heard sweord
2509b|ymb hord wīgan."
2510a|Bēowulf maðelode,
2510b|bēot‐wordum spræc
2511a|nīehstan sīðe:
2511b|"Ic genēðde fela
2512a|gūða on geogoðe;
2512b|gȳt ic wylle,
2513a|frōd folces weard,
2513b|fǣhðe sēcan,
2514a|mǣrðum fremman,
2514b|gif mec se mān‐sceaða
2515a|of eorð‐sele
2515b|ūt gesēceð!"
2516a|Gegrētte þā
2516b|gumena gehwylcne,
2517a|hwate helm‐berend
2517b|hindeman sīðe,
2518a|swǣse gesīðas:
2518b|"Nolde ic sweord beran,
2519a|wǣpen tō wyrme,
2519b|gif ic wiste hū
2520a|wið þām āglǣcean
2520b|elles meahte
2521a|gylpe wiðgrīpan,
2521b|swā ic giō wið Grendle dyde;
2522a|ac ic þǣr heaðu‐fȳres
2522b|hātes wēne,
2523a|rēðes and‐hāttres:
2523b|forþon ic mē on hafu
2524a|bord and byrnan.
2524b|Nelle ic beorges weard
2525a|oferflēon fōtes trem,
2525b|fēond unhȳre,
2526a|ac unc sceal weorðan æt wealle,
2526b|swā unc Wyrd getēoð,
2527a|metod manna gehwæs.
2527b|Ic eom on mōde from,
2528a|þæt ic wið þone gūð‐flogan
2528b|gylp ofersitte.
2529a|Gebīde gē on beorge
2529b|byrnum werede,
2530a|secgas on searwum,
2530b|hwæðer sēl mǣge
2531a|æfter wæl‐rǣse
2531b|wunde gedȳgan
2532a|uncer twēga.
2532b|Nis þæt ēower sīð,
2533a|nē gemet mannes,
2533b|nefne mīn ānes,
2534a|þæt hē wið āglǣcean
2534b|eofoðo dǣle,
2535a|eorl‐scype efne.
2535b|Ic mid elne sceall
2536a|gold gegangan
2536b|oððe gūð nimeð,
2537a|feorh‐bealu frēcne,
2537b|frēan ēowerne!"
2538a|Ārās þā bī ronde
2538b|rōf ōretta,
2539a|heard under helm,
2539b|hioro‐sercean bær
2540a|under stān‐cleofu,
2540b|strengo getruwode
2541a|ānes mannes:
2541b|ne bið swylc earges sīð.
2542a|Geseah þā be wealle,
2542b|sē þe worna fela,
2543a|gum‐cystum gōd,
2543b|gūða gedīgde,
2544a|hilde‐hlemma,
2544b|þonne hnitan fēðan,
2545a|(stōd on stān‐bogan)
2545b|strēam ūt þonan
2546a|brecan of beorge;
2546b|wæs þǣre burnan wælm
2547a|heaðo‐fȳrum hāt:
2547b|ne meahte horde nēah
2548a|unbyrnende
2548b|ǣnige hwīle
2549a|dēop gedȳgan
2549b|for dracan lēge.
2550a|Lēt þā of brēostum,
2550b|þā hē gebolgen wæs,
2551a|Weder‐Gēata lēod
2551b|word ūt faran,
2552a|stearc‐heort styrmde;
2552b|stefn in becōm
2553a|heaðo‐torht hlynnan
2553b|under hārne stān.
2554a|Hete wæs onhrēred,
2554b|hord‐weard oncnīow
2555a|mannes reorde;
2555b|næs þǣr māra fyrst,
2556a|frēode tō friclan.
2556b|From ǣrest cwōm
2557a|oruð āglǣcean
2557b|ūt of stāne,
2558a|hāt hilde‐swāt;
2558b|hrūse dynede.
2559a|Biorn under beorge
2559b|bord‐rand onswāf
2560a|wið þām gryre‐gieste,
2560b|Gēata dryhten:
2561a|þā wæs hring‐bogan
2561b|heorte gefȳsed
2562a|sæcce tō sēceanne.
2562b|Sweord ǣr gebrǣ
2563a|gōd gūð‐cyning
2563b|gomele lāfe,
2564a|ecgum unglēaw,
2564b|ǣghwæðrum wæs
2565a|bealo‐hycgendra
2565b|brōga fram ōðrum.
2566a|Stīð‐mōd gestōd
2566b|wið stēapne rond
2567a|winia bealdor,
2567b|þā se wyrm gebēah
2568a|snūde tōsomne:
2568b|hē on searwum bād.
2569a|Gewāt þā byrnende
2569b|gebogen scrīðan tō,
2570a|gescīfe scyndan.
2570b|Scyld wēl gebearg
2571a|līfe and līce
2571b|lǣssan hwīle
2572a|mǣrum þēodne,
2572b|þonne his myne sōhte,
2573a|þǣr hē þȳ fyrste
2573b|forman dōgore
2574a|wealdan mōste,
2574b|swā him Wyrd ne gescrāf
2575a|hrēð æt hilde.
2575b|Hond up ābræd
2576a|Gēata dryhten,
2576b|gryre‐fāhne slōh
2577a|incge lāfe,
2577b|þæt sīo ecg gewāc
2578a|brūn on bāne,
2578b|bāt unswīðor,
2579a|þonne his þīod‐cyning
2579b|þearfe hæfde,
2580a|bysigum gebǣded.
2580b|Þā wæs beorges weard
2581a|æfter heaðu‐swenge
2581b|on hrēoum mōde,
2582a|wearp wæl‐fȳre,
2582b|wīde sprungon
2583a|hilde‐lēoman:
2583b|hrēð‐sigora ne gealp
2584a|gold‐wine Gēata,
2584b|gūð‐bill geswāc
2585a|nacod æt nīðe,
2585b|swā hyt nō sceolde,
2586a|īren ǣr‐gōd.
2586b|Ne wæs þæt ēðe sīð,
2587a|þæt se mǣra
2587b|maga Ecgþēowes
2588a|grund‐wong þone
2588b|ofgyfan wolde;
2589a|sceolde wyrmes willan
2589b|wīc eardian
2590a|elles hwergen,
2590b|swā sceal ǣghwylc mon
2591a|ālǣtan lǣn‐dagas.
2591b|Næs þā long tō þon,
2592a|þæt þā āglǣcean
2592b|hȳ eft gemētton.
2593a|Hyrte hyne hord‐weard,
2593b|hreðer ǣðme wēoll,
2594a|nīwan stefne:
2594b|nearo þrowode
2595a|fȳre befongen
2595b|sē þe ǣr folce wēold.
2596a|Nealles him on hēape
2596b|hand‐gesteallan,
2597a|æðelinga bearn
2597b|ymbe gestōdon
2598a|hilde‐cystum,
2598b|ac hȳ on holt bugon,
2599a|ealdre burgan.
2599b|Hiora in ānum wēoll
2600a|sefa wið sorgum:
2600b|sibb ǣfre ne mæg
2601a|wiht onwendan,
2601b|þām þe wēl þenceð.
2602a|Wīglāf wæs hāten
2602b|Wēoxstānes sunu,
2603a|lēoflīc lind‐wiga,
2603b|lēod Scylfinga,
2604a|mǣg Ælfheres:
2604b|geseah his mon‐dryhten
2605a|under here‐grīman
2605b|hāt þrowian.
2606a|Gemunde þā þā āre,
2606b|þē hē him ǣr forgeaf
2607a|wīc‐stede weligne
2607b|Wǣgmundinga,
2608a|folc‐rihta gehwylc,
2608b|swā his fæder āhte;
2609a|ne mihte þā forhabban,
2609b|hond rond gefēng,
2610a|geolwe linde,
2610b|gomel swyrd getēah,
2611a|þæt wæs mid eldum
2611b|Ēanmundes lāf,
2612a|suna Ōhteres,
2612b|þām æt sæcce wearð
2613a|wracu wine‐lēasum
2613b|Wēohstānes bana
2614a|mēces ecgum,
2614b|and his māgum ætbær
2615a|brūn‐fāgne helm,
2615b|hringde byrnan,
2616a|eald sweord eotonisc,
2616b|þæt him Onela forgeaf,
2617a|his gædelinges
2617b|gūð‐gewǣdu,
2618a|fyrd‐searo fūslīc:
2618b|nō ymbe þā fǣhðe spræc,
2619a|þēah þe hē his brōðor
2619b|bearn ābredwade.
2620a|Hē frætwe gehēold
2620b|fela missēra,
2621a|bill and byrnan,
2621b|oð þæt his byre mihte
2622a|eorl‐scipe efnan,
2622b|swā his ǣr‐fæder;
2623a|geaf him þā mid Gēatum
2623b|gūð‐gewǣda
2624a|ǣghwæs unrīm;
2624b|þā hē of ealdre gewāt,
2625a|frōd on forð‐weg.
2625b|Þā wæs forma sīð
2626a|geongan cempan,
2626b|þæt hē gūðe rǣs
2627a|mid his frēo‐dryhtne
2627b|fremman sceolde;
2628a|ne gemealt him se mōd‐sefa,
2628b|nē his mǣges lāf
2629a|gewāc æt wīge:
2629b|þæt se wyrm onfand,
2630a|syððan hīe tōgædre
2630b|gegān hæfdon.
2631a|Wīglāf maðelode
2631b|word‐rihta fela,
2632a|sægde gesīðum,
2632b|him wæs sefa geōmor:
2633a|"Ic þæt mǣl geman,
2633b|þǣr wē medu þēgun,
2634a|þonne wē gehēton
2634b|ūssum hlāforde
2635a|in bīor‐sele,
2635b|þē ūs þās bēagas geaf,
2636a|þæt wē him þā gūð‐geatwa
2636b|gyldan woldon,
2637a|gif him þyslīcu
2637b|þearf gelumpe,
2638a|helmas and heard sweord:
2638b|þē hē ūsic on herge gecēas
2639a|tō þyssum sīð‐fate
2639b|sylfes willum,
2640a|onmunde ūsic mǣrða
2640b|and mē þās māðmas geaf,
2641a|þē hē ūsic gār‐wīgend
2641b|gōde tealde,
2642a|hwate helm‐berend,
2642b|þēah þe hlāford ūs
2643a|þis ellen‐weorc
2643b|āna āþōhte
2644a|tō gefremmanne,
2644b|folces hyrde,
2645a|forþām hē manna mǣst
2645b|mǣrða gefremede,
2646a|dǣda dollīcra.
2646b|Nū is sē dæg cumen,
2647a|þæt ūre man‐dryhten
2647b|mægenes behōfað
2648a|gōdra gūð‐rinca:
2648b|wutun gangan tō,
2649a|helpan hild‐fruman,
2649b|þenden hyt sȳ,
2650a|glēd‐egesa grim!
2650b|God wāt on mec,
2651a|þæt mē is micle lēofre,
2651b|þæt mīnne līc‐haman
2652a|mid mīnne gold‐gyfan
2652b|glēd fæðmie.
2653a|Ne þynceð mē gerysne,
2653b|þæt wē rondas beren
2654a|eft tō earde,
2654b|nemne wē ǣror mǣgen
2655a|fāne gefyllan,
2655b|feorh ealgian
2656a|Wedra þīodnes.
2656b|Ic wāt geare,
2657a|þæt nǣron eald‐gewyrht,
2657b|þæt hē āna scyle
2658a|Gēata duguðe
2658b|gnorn þrowian,
2659a|gesīgan æt sæcce:
2659b|sceal ūrum þæt sweord and helm,
2660a|byrne and byrdu‐scrūd
2660b|bām gemǣne."
2661a|Wōd þā þurh þone wæl‐rēc,
2661b|wīg‐heafolan bær
2662a|frēan on fultum,
2662b|fēa worda cwæð:
2663a|"Lēofa Bīowulf,
2663b|lǣst eall tela,
2664a|swā þū on geoguð‐fēore
2664b|geāra gecwǣde,
2665a|þæt þū ne ālǣte
2665b|be þē lifigendum
2666a|dōm gedrēosan:
2666b|scealt nū dǣdum rōf,
2667a|æðeling ān‐hȳdig,
2667b|ealle mægene
2668a|feorh ealgian;
2668b|ic þē fullǣstu!"
2669a|Æfter þām wordum
2669b|wyrm yrre cwōm,
2670a|atol inwit‐gæst
2670b|ōðre sīðe,
2671a|fȳr‐wylmum fāh
2671b|fīonda nīosan,
2672a|lāðra manna;
2672b|līg‐ȳðum forborn
2673a|bord wið ronde:
2673b|byrne ne meahte
2674a|geongum gār‐wigan
2674b|gēoce gefremman:
2675a|ac se maga geonga
2675b|under his mǣges scyld
2676a|elne geēode,
2676b|þā his āgen wæs
2677a|glēdum forgrunden.
2677b|Þā gēn gūð‐cyning
2678a|mǣrða gemunde,
2678b|mægen‐strengo,
2679a|slōh hilde‐bille,
2679b|þæt hyt on heafolan stōd
2680a|nīðe genȳded:
2680b|Nægling forbærst,
2681a|geswāc æt sæcce
2681b|sweord Bīowulfes
2682a|gomol and grǣg‐mǣl.
2682b|Him þæt gifeðe ne wæs,
2683a|þæt him īrenna
2683b|ecge mihton
2684a|helpan æt hilde;
2684b|wæs sīo hond tō strong,
2685a|sē þe mēca gehwane
2685b|mīne gefrǣge
2686a|swenge ofersōhte,
2686b|þonne hē tō sæcce bær
2687a|wǣpen wundrum heard,
2687b|næs him wihte þē sēl.
2688a|Þā wæs þēod‐sceaða
2688b|þriddan sīðe,
2689a|frēcne fȳr‐draca
2689b|fǣhða gemyndig,
2690a|rǣsde on þone rōfan,
2690b|þā him rūm āgeald,
2691a|hāt and heaðo‐grim,
2691b|heals ealne ymbefēng
2692a|biteran bānum;
2692b|hē geblōdegod wearð
2693a|sāwul‐drīore;
2693b|swāt ȳðum wēoll.
2694a|Þā ic æt þearfe gefrægn
2694b|þēod‐cyninges
2695a|and‐longne eorl
2695b|ellen cȳðan,
2696a|cræft and cēnðu,
2696b|swā him gecynde wæs;
2697a|ne hēdde hē þæs heafolan,
2697b|ac sīo hand gebarn
2698a|mōdiges mannes,
2698b|þǣr hē his mǣges healp,
2699a|þæt hē þone nīð‐gæst
2699b|nioðor hwēne slōh,
2700a|secg on searwum,
2700b|þæt þæt sweord gedēaf
2701a|fāh and fǣted,
2701b|þæt þæt fȳr ongon
2702a|sweðrian syððan.
2702b|Þā gēn sylf cyning
2703a|gewēold his gewitte,
2703b|wæll‐seaxe gebrǣ,
2704a|biter and beadu‐scearp,
2704b|þæt hē on byrnan wæg:
2705a|forwrāt Wedra helm
2705b|wyrm on middan.
2706a|Fēond gefyldan
2706b|(ferh ellen wræc),
2707a|and hī hyne þā bēgen
2707b|ābroten hæfdon,
2708a|sib‐æðelingas:
2708b|swylc sceolde secg wesan,
2709a|þegn æt þearfe.
2709b|Þæt þām þēodne wæs
2710a|sīðast sīge‐hwīle
2710b|sylfes dǣdum,
2711a|worlde geweorces.
2711b|Þā sīo wund ongon,
2712a|þē him se eorð‐draca
2712b|ǣr geworhte,
2713a|swelan and swellan.
2713b|Hē þæt sōna onfand,
2714a|þæt him on brēostum
2714b|bealo‐nīð wēoll,
2715a|attor on innan.
2715b|Þā se æðeling gīong,
2716a|þæt hē bī wealle,
2716b|wīs‐hycgende,
2717a|gesæt on sesse;
2717b|seah on enta geweorc,
2718a|hū þā stān‐bogan
2718b|stapulum fæste
2719a|ēce eorð‐reced
2719b|innan hēoldon.
2720a|Hyne þā mid handa
2720b|heoro‐drēorigne
2721a|þēoden mǣrne
2721b|þegn ungemete till,
2722a|wine‐dryhten his
2722b|wætere gelafede,
2723a|hilde‐sædne
2723b|and his helm onspēon.
2724a|Bīowulf maðelode,
2724b|hē ofer benne spræc,
2725a|wunde wæl‐blēate
2725b|(wisse hē gearwe,
2726a|þæt hē dæg‐hwīla
2726b|gedrogen hæfde
2727a|eorðan wynne;
2727b|þā wæs eall sceacen
2728a|dōgor‐gerīmes,
2728b|dēað ungemete nēah):
2729a|"Nū ic suna mīnum
2729b|syllan wolde
2730a|gūð‐gewǣdu,
2730b|þǣr mē gifeðe swā
2731a|ǣnig yrfe‐weard
2731b|æfter wurde,
2732a|līce gelenge.
2732b|Ic þās lēode hēold
2733a|fīftig wintra:
2733b|næs se folc‐cyning
2734a|ymbe‐sittendra
2734b|ǣnig þāra,
2735a|þē mec gūð‐winum
2735b|grētan dorste,
2736a|egesan þēon.
2736b|Ic on earde bād
2737a|mǣl‐gesceafta,
2737b|hēold mīn tela,
2738a|ne sōhte searo‐nīðas,
2738b|nē mē swōr fela
2739a|āða on unriht.
2739b|Ic þæs ealles mæg,
2740a|feorh‐bennum sēoc,
2740b|gefēan habban:
2741a|forþām mē wītan ne þearf
2741b|waldend fīra
2742a|morðor‐bealo māga,
2742b|þonne mīn sceaceð
2743a|līf of līce.
2743b|Nū þū lungre
2744a|geong, hord scēawian
2744b|under hārne stān,
2745a|Wīglāf lēofa,
2745b|nū se wyrm ligeð,
2746a|swefeð sāre wund,
2746b|since berēafod.
2747a|Bīo nū on ofoste,
2747b|þæt ic ǣr‐welan,
2748a|gold‐ǣht ongite,
2748b|gearo scēawige
2749a|swegle searo‐gimmas,
2749b|þæt ic þȳ sēft mǣge
2750a|æfter māððum‐welan
2750b|mīn ālǣtan
2751a|līf and lēod‐scipe,
2751b|þone ic longe hēold."
2752a|Þā ic snūde gefrægn
2752b|sunu Wīhstānes
2753a|æfter word‐cwydum
2753b|wundum dryhtne
2754a|hȳran heaðo‐sīocum,
2754b|hring‐net beran,
2755a|brogdne beadu‐sercean
2755b|under beorges hrōf.
2756a|Geseah þā sige‐hrēðig,
2756b|þā hē bī sesse gēong,
2757a|mago‐þegn mōdig
2757b|māððum‐sigla fela,
2758a|gold glitinian
2758b|grunde getenge,
2759a|wundur on wealle
2759b|and þæs wyrmes denn,
2760a|ealdes ūht‐flogan,
2760b|orcas stondan,
2761a|fyrn‐manna fatu
2761b|feormend‐lēase,
2762a|hyrstum behrorene:
2762b|þǣr wæs helm monig,
2763a|eald and ōmig,
2763b|earm‐bēaga fela,
2764a|searwum gesǣled.
2764b|Sinc ēaðe mæg,
2765a|gold on grunde,
2765b|gumena cynnes
2766a|gehwone ofer‐hīgian,
2766b|hȳde sē þe wylle!
2767a|Swylce hē siomian geseah
2767b|segn eall‐gylden
2768a|hēah ofer horde,
2768b|hond‐wundra mǣst,
2769a|gelocen leoðo‐cræftum:
2769b|of þām lēoma stōd,
2770a|þæt hē þone grund‐wong
2770b|ongitan meahte,
2771a|wrǣte giond‐wlītan.
2771b|Næs þæs wyrmes þǣr
2772a|onsȳn ǣnig,
2772b|ac hyne ecg fornam.
2773a|Þā ic on hlǣwe
2773b|gefrægn hord rēafian,
2774a|eald enta geweorc
2774b|ānne mannan,
2775a|him on bearm hladan
2775b|bunan and discas
2776a|sylfes dōme,
2776b|segn ēac genom,
2777a|bēacna beorhtost;
2777b|bill ǣr‐gescōd
2778a|(ecg wæs īren)
2778b|eald‐hlāfordes
2779a|þām þāra māðma
2779b|mund‐bora wæs
2780a|longe hwīle,
2780b|līg‐egesan wæg
2781a|hātne for horde,
2781b|hioro‐weallende,
2782a|middel‐nihtum,
2782b|oð þæt hē morðre swealt.
2783a|Ār wæs on ofoste
2783b|eft‐sīðes georn,
2784a|frætwum gefyrðred:
2784b|hyne fyrwet bræc,
2785a|hwæðer collen‐ferð
2785b|cwicne gemētte
2786a|in þām wong‐stede
2786b|Wedra þēoden,
2787a|ellen‐sīocne,
2787b|þǣr hē hine ǣr forlēt.
2788a|Hē þā mid þām māðmum
2788b|mǣrne þīoden,
2789a|dryhten sīnne
2789b|drīorigne fand
2790a|ealdres æt ende:
2790b|hē hine eft ongon
2791a|wæteres weorpan,
2791b|oð þæt wordes ord
2792a|brēost‐hord þurhbræc.
2792b|Bēowulf maðelode,
2793a|gomel on giohðe
2793b|(gold scēawode):
2794a|"Ic þāra frætwa
2794b|frēan ealles þanc
2795a|wuldur‐cyninge
2795b|wordum secge,
2796a|ēcum dryhtne,
2796b|þē ic hēr on starie,
2797a|þæs þe ic mōste
2797b|mīnum lēodum
2798a|ǣr swylt‐dæge
2798b|swylc gestrȳnan.
2799a|Nū ic on māðma hord
2799b|mīne bebohte
2800a|frōde feorh‐lege,
2800b|fremmað gē nū
2801a|lēoda þearfe;
2801b|ne mæg ic hēr leng wesan.
2802a|Hātað heaðo‐mǣre
2802b|hlǣw gewyrcean,
2803a|beorhtne æfter bǣle
2803b|æt brimes nosan;
2804a|se scel tō gemyndum
2804b|mīnum lēodum
2805a|hēah hlīfian
2805b|on Hrones næsse,
2806a|þæt hit sǣ‐līðend
2806b|syððan hātan
2807a|Bīowulfes biorh,
2807b|þā þe brentingas
2808a|ofer flōda genipu
2808b|feorran drīfað."
2809a|Dyde him of healse
2809b|hring gyldenne
2810a|þīoden þrīst‐hȳdig,
2810b|þegne gesealde,
2811a|geongum gār‐wigan,
2811b|gold‐fāhne helm,
2812a|bēah and byrnan,
2812b|hēt hyne brūcan well:
2813a|"Þū eart ende‐lāf
2813b|ūsses cynnes,
2814a|Wǣgmundinga;
2814b|ealle Wyrd forswēof,
2815a|mīne māgas
2815b|tō metod‐sceafte,
2816a|eorlas on elne:
2816b|ic him æfter sceal."
2817a|Þæt wæs þām gomelan
2817b|gingeste word
2818a|brēost‐gehygdum,
2818b|ǣr hē bǣl cure,
2819a|hāte heaðo‐wylmas:
2819b|him of hreðre gewāt
2820a|sāwol sēcean
2820b|sōð‐fæstra dōm.
2821a|Þā wæs gegongen
2821b|guman unfrōdum
2822a|earfoðlīce,
2822b|þæt hē on eorðan geseah
2823a|þone lēofestan
2823b|līfes æt ende
2824a|blēate gebǣran.
2824b|Bona swylce læg,
2825a|egeslīc eorð‐draca,
2825b|ealdre berēafod,
2826a|bealwe gebǣded:
2826b|bēah‐hordum leng
2827a|wyrm wōh‐bogen
2827b|wealdan ne mōste,
2828a|ac him īrenna
2828b|ecga fornāmon,
2829a|hearde heaðo‐scearpe
2829b|homera lāfe,
2830a|þæt se wīd‐floga
2830b|wundum stille
2831a|hrēas on hrūsan
2831b|hord‐ærne nēah,
2832a|nalles æfter lyfte
2832b|lācende hwearf
2833a|middel‐nihtum,
2833b|māðm‐ǣhta wlonc
2834a|ansȳn ȳwde:
2834b|ac hē eorðan gefēoll
2835a|for þæs hild‐fruman
2835b|hond‐geweorce.
2836a|Hūru þæt on lande
2836b|lȳt manna þāh
2837a|mægen‐āgendra
2837b|mīne gefrǣge,
2838a|þēah þe hē dǣda gehwæs
2838b|dyrstig wǣre,
2839a|þæt hē wið attor‐sceaðan
2839b|oreðe gerǣsde,
2840a|oððe hring‐sele
2840b|hondum styrede,
2841a|gif hē wæccende
2841b|weard onfunde
2842a|būan on beorge.
2842b|Bīowulfe wearð
2843a|dryht‐māðma dǣl
2843b|dēaðe forgolden;
2844a|hæfde ǣghwæðer
2844b|ende gefēred
2845a|lǣnan līfes.
2845b|Næs þā lang tō þon,
2846a|þæt þā hild‐latan
2846b|holt ofgēfan,
2847a|tȳdre trēow‐logan
2847b|tȳne ætsomne,
2848a|þā ne dorston ǣr
2848b|dareðum lācan
2849a|on hyra man‐dryhtnes
2849b|miclan þearfe;
2850a|ac hȳ scamiende
2850b|scyldas bǣran,
2851a|gūð‐gewǣdu,
2851b|þǣr se gomela læg:
2852a|wlitan on Wīglāf.
2852b|Hē gewērgad sæt,
2853a|fēðe‐cempa
2853b|frēan eaxlum nēah,
2854a|wehte hyne wætre;
2854b|him wiht ne spēow;
2855a|ne meahte hē on eorðan,
2855b|þēah hē ūðe wēl,
2856a|on þām frum‐gāre
2856b|feorh gehealdan,
2857a|nē þæs wealdendes willan
2857b|wiht oncirran;
2858a|wolde dōm godes
2858b|dǣdum rǣdan
2859a|gumena gehwylcum,
2859b|swā hē nū gēn dēð.
2860a|Þā wæs æt þām geongan
2860b|grim andswaru
2861a|ēð‐begēte þām þe ǣr
2861b|his elne forlēas.
2862a|Wīglāf maðelode,
2862b|Wēohstānes sunu,
2863a|secg sārig‐ferð
2863b|seah on unlēofe:
2864a|"Þæt lā mæg secgan,
2864b|sē þe wyle sōð sprecan,
2865a|þæt se mon‐dryhten,
2865b|se ēow þā māðmas geaf,
2866a|ēored‐geatwe,
2866b|þē gē þǣr on standað,
2867a|þonne hē on ealu‐bence
2867b|oft gesealde
2868a|heal‐sittendum
2868b|helm and byrnan,
2869a|þēoden his þegnum,
2869b|swylce hē þrȳðlīcost
2870a|ōhwǣr feor oððe nēah
2870b|findan meahte,
2871a|þæt hē gēnunga
2871b|gūð‐gewǣdu
2872a|wrāðe forwurpe.
2872b|Þā hyne wīg beget,
2873a|nealles folc‐cyning
2873b|fyrd‐gesteallum
2874a|gylpan þorfte;
2874b|hwæðre him god ūðe,
2875a|sigora waldend,
2875b|þæt hē hyne sylfne gewræc
2876a|āna mid ecge,
2876b|þā him wæs elnes þearf,
2877a|Ic him līf‐wraðe
2877b|lȳtle meahte
2878a|ætgifan æt gūðe
2878b|and ongan swā þēah
2879a|ofer mīn gemet
2879b|mǣges helpan:
2880a|symle wæs þȳ sǣmra,
2880b|þonne ic sweorde drep
2881a|ferhð‐genīðlan,
2881b|fȳr unswīðor
2882a|wēoll of gewitte.
2882b|Wergendra tō lȳt
2883a|þrong ymbe þēoden,
2883b|þā hyne sīo þrāg becwōm.
2884a|Nū sceal sinc‐þego
2884b|and swyrd‐gifu
2885a|eall ēðel‐wyn
2885b|ēowrum cynne,
2886a|lufen ālicgean:
2886b|lond‐rihtes mōt
2887a|þǣre mǣg‐burge
2887b|monna ǣghwylc
2888a|īdel hweorfan,
2888b|syððan æðelingas
2889a|feorran gefricgean
2889b|flēam ēowerne,
2890a|dōm‐lēasan dǣd.
2890b|Dēað bið sēlla
2891a|eorla gehwylcum
2891b|þonne edwīt‐līf!"
2892a|Heht þā þæt heaðo‐weorc
2892b|tō hagan bīodan
2893a|up ofer ēg‐clif,
2893b|þǣr þæt eorl‐weorod
2894a|morgen‐longne dæg
2894b|mōd‐giōmor sæt,
2895a|bord‐hæbbende,
2895b|bēga on wēnum
2896a|ende‐dōgores
2896b|and eft‐cymes
2897a|lēofes monnes.
2897b|Lȳt swīgode
2898a|nīwra spella,
2898b|sē þe næs gerād,
2899a|ac hē sōðlīce
2899b|sægde ofer ealle;
2900a|"Nū is wil‐geofa
2900b|Wedra lēoda,
2901a|dryhten Gēata
2901b|dēað‐bedde fæst,
2902a|wunað wæl‐reste
2902b|wyrmes dǣdum;
2903a|him on efn ligeð
2903b|ealdor‐gewinna,
2904a|siex‐bennum sēoc:
2904b|sweorde ne meahte
2905a|on þām āglǣcean
2905b|ǣnige þinga
2906a|wunde gewyrcean.
2906b|Wīglāf siteð
2907a|ofer Bīowulfe,
2907b|byre Wīhstānes,
2908a|eorl ofer ōðrum
2908b|unlifigendum,
2909a|healdeð hige‐mēðum
2909b|hēafod‐wearde
2910a|lēofes and lāðes.
2910b|Nū ys lēodum wēn
2911a|orleg‐hwīle,
2911b|syððan underne
2912a|Froncum and Frȳsum
2912b|fyll cyninges
2913a|wīde weorðeð.
2913b|Wæs sīo wrōht scepen
2914a|heard wið Hūgas,
2914b|syððan Higelāc cwōm
2915a|faran flot‐herge
2915b|on Frēsna land,
2916a|þǣr hyne Hetware
2916b|hilde gehnǣgdon,
2917a|elne geēodon
2917b|mid ofer‐mægene,
2918a|þæt se byrn‐wiga
2918b|būgan sceolde,
2919a|fēoll on fēðan:
2919b|nalles frætwe geaf
2920a|ealdor dugoðe;
2920b|ūs wæs ā syððan
2921a|Merewīoinga
2921b|milts ungyfeðe.
2922a|Nē ic tō Swēo‐þēode
2922b|sibbe oððe trēowe
2923a|wihte ne wēne;
2923b|ac wæs wīde cūð,
2924a|þætte Ongenþīo
2924b|ealdre besnyðede
2925a|Hæðcyn Hrēðling
2925b|wið Hrefna‐wudu,
2926a|þā for on‐mēdlan
2926b|ǣrest gesōhton
2927a|Gēata lēode
2927b|Gūð‐scilfingas.
2928a|Sōna him se frōda
2928b|fæder Ōhtheres,
2929a|eald and eges‐full
2929b|ond‐slyht āgeaf,
2930a|ābrēot brim‐wīsan,
2930b|brȳd āhēorde,
2931a|gomela īo‐meowlan
2931b|golde berofene,
2932a|Onelan mōdor
2932b|and Ōhtheres,
2933a|and þā folgode
2933b|feorh‐genīðlan
2934a|oð þæt hī oðēodon
2934b|earfoðlīce
2935a|in Hrefnes‐holt
2935b|hlāford‐lēase.
2936a|Besæt þā sin‐herge
2936b|sweorda lāfe
2937a|wundum wērge,
2937b|wēan oft gehēt
2938a|earmre teohhe
2938b|andlonge niht:
2939a|cwæð hē on mergenne
2939b|mēces ecgum
2940a|gētan wolde,
2940b|sume on galg‐trēowum
2941a|fuglum tō gamene.
2941b|Frōfor eft gelamp
2942a|sārig‐mōdum
2942b|somod ǣr‐dæge,
2943a|syððan hīe Hygelāces
2943b|horn and bȳman
2944a|gealdor ongeāton.
2944b|Þā se gōda cōm
2945a|lēoda dugoðe
2945b|on lāst faran.
2946a|"Wæs sīo swāt‐swaðu
2946b|Swēona and Gēata,
2947a|wæl‐rǣs wera
2947b|wīde gesȳne,
2948a|hū þā folc mid him
2948b|fǣhðe tōwehton.
2949a|Gewāt him þā se gōda
2949b|mid his gædelingum,
2950a|frōd fela geōmor
2950b|fæsten sēcean,
2951a|eorl Ongenþīo
2951b|ufor oncirde;
2952a|hæfde Higelāces
2952b|hilde gefrūnen,
2953a|wlonces wīg‐cræft,
2953b|wiðres ne truwode,
2954a|þæt hē sǣ‐mannum
2954b|onsacan mihte,
2955a|hēaðo‐līðendum
2955b|hord forstandan,
2956a|bearn and brȳde;
2956b|bēah eft þonan
2957a|eald under eorð‐weall.
2957b|Þā wæs ǣht boden
2958a|Swēona lēodum,
2958b|segn Higelāce.
2959a|Freoðo‐wong þone
2959b|forð oferēodon,
2960a|syððan Hrēðlingas
2960b|tō hagan þrungon.
2961a|Þǣr wearð Ongenþīo
2961b|ecgum sweorda,
2962a|blonden‐fexa
2962b|on bīd wrecen,
2963a|þæt se þēod‐cyning
2963b|þafian sceolde
2964a|Eofores ānne dōm:
2964b|hyne yrringa
2965a|Wulf Wonrēding
2965b|wǣpne gerǣhte,
2966a|þæt him for swenge
2966b|swāt ǣdrum sprong
2967a|forð under fexe.
2967b|Næs hē forht swā þēh,
2968a|gomela Scilfing,
2968b|ac forgeald hraðe
2969a|wyrsan wrixle
2969b|wæl‐hlem þone,
2970a|syððan þēod‐cyning
2970b|þyder oncirde:
2971a|ne meahte se snella
2971b|sunu Wonrēdes
2972a|ealdum ceorle
2972b|ond‐slyht giofan,
2973a|ac hē him on hēafde
2973b|helm ǣr gescer,
2974a|þæt hē blōde fāh
2974b|būgan sceolde,
2975a|fēoll on foldan;
2975b|næs hē fǣge þā gīt,
2976a|ac hē hyne gewyrpte,
2976b|þēah þe him wund hrīne,
2977a|Lēt se hearda
2977b|Higelāces þegn
2978a|brādne mēce,
2978b|þā his brōðor læg,
2979a|eald sweord eotonisc,
2979b|entiscne helm,
2980a|brecan ofer bord‐weal:
2980b|þā gebēah cyning,
2981a|folces hyrde,
2981b|wæs in feorh dropen.
2982a|Þā wǣron monige,
2982b|þē his mǣg wriðon,
2983a|ricone ārǣrdon,
2983b|þā him gerȳmed wearð,
2984a|þæt hīe wæl‐stōwe
2984b|wealdan mōston.
2985a|Þenden rēafode
2985b|rinc ōðerne,
2986a|nam on Ongenþīo
2986b|īren‐byrnan,
2987a|heard swyrd hilted
2987b|and his helm somod;
2988a|hāres hyrste
2988b|Higelāce bær.
2989a|Hē þām frætwum fēng
2989b|and him fægre gehēt
2990a|lēana fore lēodum
2990b|and gelǣste swā:
2991a|geald þone gūð‐rǣs
2991b|Gēata dryhten,
2992a|Hrēðles eafora,
2992b|þā hē tō hām becōm,
2993a|Jofore and Wulfe
2993b|mid ofer‐māðmum,
2994a|sealde hiora gehwæðrum
2994b|hund þūsenda
2995a|landes and locenra bēaga;
2995b|ne þorfte him þā lēan oðwītan
2996a|mon on middan‐gearde,
2996b|syððan hīe þā mǣrða geslōgon;
2997a|and þā Jofore forgeaf
2997b|āngan dōhtor,
2998a|hām‐weorðunge,
2998b|hyldo tō wedde.
2999a|Þæt ys sīo fǣhðo
2999b|and se fēond‐scipe,
3000a|wæl‐nīð wera,
3000b|þæs þe ic wēn hafo,
3001a|þē ūs sēceað tō
3001b|Swēona lēode,
3002a|syððan hīe gefricgeað
3002b|frēan ūserne
3003a|ealdor‐lēasne,
3003b|þone þe ǣr gehēold
3004a|wið hettendum
3004b|hord and rīce,
3005a|æfter hæleða hryre
3005b|hwate Scylfingas,
3006a|folc‐rǣd fremede
3006b|oððe furður gēn
3007a|eorl‐scipe efnde.
3007b|Nū is ofost betost,
3008a|þæt wē þēod‐cyning
3008b|þǣr scēawian
3009a|and þone gebringan,
3009b|þē ūs bēagas geaf,
3010a|on ād‐fære.
3010b|Ne scel ānes hwæt
3011a|meltan mid þām mōdigan,
3011b|ac þǣr is māðma hord.
3012a|gold unrīme
3012b|grimme gecēapod
3013a|and nū æt sīðestan
3013b|sylfes fēore
3014a|bēagas gebohte;
3014b|þā sceal brond fretan,
3015a|ǣled þeccean,
3015b|nalles eorl wegan
3016a|māððum tō gemyndum,
3016b|nē mægð scȳne
3017a|habban on healse
3017b|hring‐weorðunge,
3018a|ac sceall geōmor‐mōd
3018b|golde berēafod
3019a|oft nalles ǣne
3019b|el‐land tredan,
3020a|nū se here‐wīsa
3020b|hleahtor ālegde,
3021a|gamen and glēo‐drēam.
3021b|Forþon sceall gār wesan
3022a|monig morgen‐ceald
3022b|mundum bewunden,
3023a|hæfen on handa,
3023b|nalles hearpan swēg
3024a|wīgend weccean,
3024b|ac se wonna hrefn
3025a|fūs ofer fǣgum,
3025b|fela reordian,
3026a|earne secgan,
3026b|hū him æt ǣte spēow,
3027a|þenden hē wið wulf
3027b|wæl rēafode."
3028a|Swā se secg hwata
3028b|secgende wæs
3029a|lāðra spella;
3029b|hē ne lēag fela
3030a|wyrda nē worda.
3030b|Weorod eall ārās,
3031a|ēodon unblīðe
3031b|under Earna næs
3032a|wollen‐tēare
3032b|wundur scēawian.
3033a|Fundon þā on sande
3033b|sāwul‐lēasne
3034a|hlim‐bed healdan,
3034b|þone þe him hringas geaf
3035a|ǣrran mǣlum:
3035b|þā wæs ende‐dæg
3036a|gōdum gegongen,
3036b|þæt se gūð‐cyning,
3037a|Wedra þēoden,
3037b|wundor‐dēaðe swealt.
3038a|Ǣr hī gesēgan
3038b|syllīcran wiht,
3039a|wyrm on wonge
3039b|wiðer‐ræhtes þǣr
3040a|lāðne licgean:
3040b|wæs se lēg‐draca,
3041a|grimlīc gryre‐gæst,
3041b|glēdum beswǣled,
3042a|sē wæs fīftiges
3042b|fōt‐gemearces.
3043a|lang on legere,
3043b|lyft‐wynne hēold
3044a|nihtes hwīlum,
3044b|nyðer eft gewāt
3045a|dennes nīosian;
3045b|wæs þā dēaðe fæst,
3046a|hæfde eorð‐scrafa
3046b|ende genyttod.
3047a|Him big stōdan
3047b|bunan and orcas,
3048a|discas lāgon
3048b|and dȳre swyrd,
3049a|ōmige þurh‐etone,
3049b|swā hīe wið eorðan fæðm
3050a|þūsend wintra
3050b|þǣr eardodon:
3051a|þonne wæs þæt yrfe
3051b|ēacen‐cræftig,
3052a|iū‐monna gold
3052b|galdre bewunden,
3053a|þæt þām hring‐sele
3053b|hrīnan ne mōste
3054a|gumena ǣnig,
3054b|nefne god sylfa,
3055a|sigora sōð‐cyning,
3055b|sealde þām þe hē wolde
3056a|(hē is manna gehyld)
3056b|hord openian,
3057a|efne swā hwylcum manna,
3057b|swā him gemet þūhte.
3058a|Þā wæs gesȳne,
3058b|þæt se sīð ne þāh
3059a|þām þe unrihte
3059b|inne gehȳdde
3060a|wrǣte under wealle.
3060b|Weard ǣr ofslōh
3061a|fēara sumne;
3061b|þā sīo fǣhð gewearð
3062a|gewrecen wrāðlīce.
3062b|Wundur hwār, þonne
3063a|eorl ellen‐rōf
3063b|ende gefēre
3064a|līf‐gesceafta,
3064b|þonne leng ne mæg
3065a|mon mid his māgum
3065b|medu‐seld būan.
3066a|Swā wæs Bīowulfe,
3066b|þā hē biorges weard
3067a|sōhte, searo‐nīðas:
3067b|seolfa ne cūðe,
3068a|þurh hwæt his worulde gedāl
3068b|weorðan sceolde;
3069a|swā hit oð dōmes dæg
3069b|dīope benemdon
3070a|þēodnas mǣre,
3070b|þā þæt þǣr dydon,
3071a|þæt se secg wǣre
3071b|synnum scildig,
3072a|hergum geheaðerod,
3072b|hell‐bendum fæst,
3073a|wommum gewītnad,
3073b|sē þone wong strāde.
3074a|Næs hē gold‐hwæt:
3074b|gearwor hæfde
3075a|āgendes ēst
3075b|ǣr gescēawod.
3076a|Wīglāf maðelode,
3076b|Wīhstānes sunu:
3077a|"Oft sceall eorl monig
3077b|ānes willan
3078a|wrǣc ādrēogan,
3078b|swā ūs geworden is.
3079a|Ne meahton wē gelǣran
3079b|lēofne þēoden,
3080a|rīces hyrde
3080b|rǣd ǣnigne,
3081a|þæt hē ne grētte
3081b|gold‐weard þone,
3082a|lēte hyne licgean,
3082b|þǣr hē longe wæs,
3083a|wīcum wunian
3083b|oð woruld‐ende.
3084a|Hēoldon hēah gesceap:
3084b|hord ys gescēawod,
3085a|grimme gegongen;
3085b|wæs þæt gifeðe tō swīð,
3086a|þē þone þēoden
3086b|þyder ontyhte.
3087a|Ic wæs þǣr inne
3087b|and þæt eall geond‐seh,
3088a|recedes geatwa,
3088b|þā mē gerȳmed wæs,
3089a|nealles swǣslīce
3089b|sīð ālȳfed
3090a|inn under eorð‐weall.
3090b|Ic on ofoste gefēng
3091a|micle mid mundum
3091b|mægen‐byrðenne
3092a|hord‐gestrēona,
3092b|hider ūt ætbær
3093a|cyninge mīnum:
3093b|cwico wæs þā gēna,
3094a|wīs and gewittig;
3094b|worn eall gespræc
3095a|gomol on gehðo
3095b|and ēowic grētan hēt,
3096a|bæd þæt gē geworhton
3096b|æfter wines dǣdum
3097a|in bǣl‐stede
3097b|beorh þone hēan
3098a|micelne and mǣrne,
3098b|swā hē manna wæs
3099a|wīgend weorð‐fullost
3099b|wīde geond eorðan,
3100a|þenden hē burh‐welan
3100b|brūcan mōste.
3101a|Uton nū efstan
3101b|ōðre sīðe
3102a|sēon and sēcean
3102b|searo‐geþræc,
3103a|wundur under wealle!
3103b|ic ēow wīsige,
3104a|þæt gē genōge
3104b|nēan scēawiað
3105a|bēagas and brād gold.
3105b|Sīe sīo bǣr gearo
3106a|ǣdre geæfned,
3106b|þonne wē ūt cymen,
3107a|and þonne geferian
3107b|frēan ūserne,
3108a|lēofne mannan,
3108b|þǣr hē longe sceal
3109a|on þæs waldendes
3109b|wǣre geþolian."
3110a|Hēt þā gebēodan
3110b|byre Wīhstānes,
3111a|hæle hilde‐dīor,
3111b|hæleða monegum
3112a|bold‐āgendra,
3112b|þæt hīe bǣl‐wudu
3113a|feorran feredon,
3113b|folc‐āgende
3114a|gōdum tōgēnes:
3114b|"Nū sceal glēd fretan
3115a|(weaxan wonna lēg)
3115b|wigena strengel,
3116a|þone þe oft gebād
3116b|īsern‐scūre,
3117a|þonne strǣla storm,
3117b|strengum gebǣded,
3118a|scōc ofer scild‐weall,
3118b|sceft nytte hēold,
3119a|feðer‐gearwum fūs
3119b|flāne full‐ēode."
3120a|Hūru se snotra
3120b|sunu Wīhstānes
3121a|ācīgde of corðre
3121b|cyninges þegnas
3122a|syfone tōsomne
3122b|þā sēlestan,
3123a|ēode eahta sum
3123b|under inwit‐hrōf;
3124a|hilde‐rinc sum
3124b|on handa bær
3125a|ǣled‐lēoman,
3125b|sē þe on orde gēong.
3126a|Næs þā on hlytme,
3126b|hwā þæt hord strude,
3127a|syððan or‐wearde
3127b|ǣnigne dǣl
3128a|secgas gesēgon
3128b|on sele wunian,
3129a|lǣne licgan:
3129b|lȳt ǣnig mearn,
3130a|þæt hī ofostlice
3130b|ūt geferedon
3131a|dȳre māðmas;
3131b|dracan ēc scufun,
3132a|wyrm ofer weall‐clif,
3132b|lēton wǣg niman,
3133a|flōd fæðmian
3133b|frætwa hyrde.
3134a|Þǣr wæs wunden gold
3134b|on wǣn hladen,
3135a|ǣghwæs unrīm,
3135b|æðeling boren,
3136a|hār hilde‐rinc
3136b|tō Hrones næsse.
3137a|Him þā gegiredan
3137b|Gēata lēode
3138a|ād on eorðan
3138b|un-wāclīcne,
3139a|helmum behongen,
3139b|hilde-bordum,
3140a|beorhtum byrnum,
3140b|swā hē bēna wæs;
3141a|ālegdon þā tō-middes
3141b|mǣrne þēoden
3142a|hæleð hīofende,
3142b|hlāford lēofne.
3143a|Ongunnon þā on beorge
3143b|bǣl-fȳra mǣst
3144a|wīgend weccan:
3144b|wudu-rēc āstāh
3145a|sweart ofer swioðole,
3145b|swōgende lēg,
3146a|wōpe bewunden
3146b|(wind-blond gelæg)
3147a|oð þæt hē þā bān-hūs
3147b|gebrocen hæfde,
3148a|hāt on hreðre.
3148b|Higum unrōte
3149a|mōd-ceare mǣndon
3149b|mon-dryhtnes cwealm;
3150a|swylce giōmor-gyd
3150b|lat . con meowle
3151a|. . . . .
3151b|wunden heorde . . .
3152a|serg (?) cearig sǣlde
3152b|geneahhe
3153a|þæt hīo hyre . . . .
3153b|gas hearde
3154a|. . . . . ede
3154b|wælfylla wonn . .
3155a|hildes egesan
3155b|hyðo
3156a|haf mid
3156b|heofon rēce swealh (?)
3157a|Geworhton þā
3157b|Wedra lēode
3158a|hlǣw on hlīðe,
3158b|sē wæs hēah and brād,
3159a|wǣg-līðendum
3159b|wīde gesȳne,
3160a|and betimbredon
3160b|on tȳn dagum
3161a|beadu-rōfes bēcn:
3161b|bronda betost
3162a|wealle beworhton,
3162b|swā hyt weorðlīcost
3163a|fore-snotre men
3163b|findan mihton.
3164a|Hī on beorg dydon
3164b|bēg and siglu,
3165a|eall swylce hyrsta,
3165b|swylce on horde ǣr
3166a|nīð-hȳdige men
3166b|genumen hæfdon;
3167a|forlēton eorla gestrēon
3167b|eorðan healdan,
3168a|gold on grēote,
3168b|þǣr hit nū gēn lifað
3169a|eldum swā unnyt,
3169b|swā hit ǣror wæs.
3170a|Þā ymbe hlǣw riodan
3170b|hilde-dēore,
3171a|æðelinga bearn
3171b|ealra twelfa,
3172a|woldon ceare cwīðan,
3172b|kyning mǣnan,
3173a|word-gyd wrecan
3173b|and ymb wer sprecan,
3174a|eahtodan eorl-scipe
3174b|and his ellen-weorc
3175a|duguðum dēmdon,
3175b|swā hit ge-dēfe bið,
3176a|þæt mon his wine-dryhten
3176b|wordum herge,
3177a|ferhðum frēoge,
3177b|þonne hē forð scile
3178a|of līc-haman
3178b|lǣne weorðan.
3179a|Swā begnornodon
3179b|Gēata lēode
3180a|hlāfordes hryre,
3180b|heorð-genēatas,
3181a|cwǣdon þæt hē wǣre
3181b|woruld-cyning
3182a|mannum mildust
3182b|and mon-þwǣrust,
3183a|lēodum līðost
3183b|and lof-geornost.
